Título,Fecha,Contenido
"2019, ja’ab jets’a’an ti’al j na’at máak Da Vinci",03/01/2019,"[""Fabiola Palapa Quijas Oochel: Editorial Taurus K'iintsil Jueves 3 ti' enero, 2019 Yéetel u jejeláasil e’esajilo’ob yaan u beeta’al ti’ le ja’aba’, u noj lu’umil Gran Bretaña, Italia yéetel Franciae’ yaan u k’iimbesiko’ob 500 ja’abo’ob úuchik u kíimil Leonardo Da Vinci (Vinci, 1452-Amboise, 1519), juntúul k’a’anan its’at yanchaj tu k’iinilo’ob Renacimiento, yéetel u yuumil k’a’ap’éel noj boonilo’ob beeta’an: [i]La última cena[/i] yéetel [i]La Gioconda.[/i] Le bix tu béeykuns u xa’ak’tik miatsil yéetel its’ate’ mix juntéen yáax yanak; tu chikbesaj ti’ jump’éel boon tu’ux tu ts’áaj juntúul máak jach túulis ma’alo’ob p’isa’anil u wíinkilal, u tich’maj u k’ab ts’o’okole’ bak’pachta’an tumen jump’éel wóolis yéetel jump’éel kan amayte, boone’ k’ajóota’an beey Hombre de Vitruvio, yéetel tu yóok’olale’ k’ajóolta’ab beey juntúul j its’at tu túumbenkunsaj ba’al ti’ le k’inako’obe’. Tu noj lu’umil Italiae’ ts’o’ok u káajal k’iimbesaj tu yóok’olal náak 500 ja’abo’ob úuchik u kíiimil, 2 ti’ mayo jach u k’iinil. U kúuchil Uffizi ti’ u kaajil Florenciae’ táan u beetik u ye’esajil [i]El Código Leicester de Leonardo da Vinci: el agua, microscopio de la naturaleza[/i], lik’ul noviembre ti’ le ja’ab máaniko’. Te’elo’ ku chikbesa’al bix úuchik u jach utstal tu yich ja’ ti’ Da Vinci. U áanalte’il Código Leicester yaan u páajtal u cha’antal tak tu k’iinil 20 ti’ enero ti’ 2019 tu kúuchil Magliabecciana, láayli’ ti’ le museo’. Áanalte’e máajanta’ab tumen ayik’al Bill Gates, máax tu manaj ju’un tu ja’abil 1994. U curaduríail e’esajile’ meyajta’ab tumen Paolo Galluzzi, juntúul máak láayli’ kuxa’an u jach ojel ba’al yóok’olal Da Vinci, leti’ xan máax jo’olbesik museo beeta’an ti’al Galileo Galilei tu kaajil Florencia. E’esajile’ xáanchaj ka’ap’éel ja’ab táan u meyajta’al yéetel ts’a’aban tecnológico nu’ukul ti’al u páajtal u xak’alta’al Código Leicester, tumen máaxo’ob xíimbaltik, beyxan u jejeláasil ju’uno’ob ti’alinta’ab tumen Leonardo yéetel uláak’ ti’alinta’ab tumen jaytúul u yéet ja’abilo’ob. Tu kaajil Milán, Italiae’, táan u ye’esa’al lik’ul u k’iinil 18 ti’ diciembre, u áanalte’il Códice Atlántico, chuup yéetel u boonilo’ob beeta’an tumen Da Vinci. Jump’éel xaak’al áanalte’ yóok’olal técnico ba’alo’ob ti’ Renacimiento yaan u páajtal u cha’anta’al tu kúuchil Biblioteca Ambrosiana de Milán. Yaan u páajtal u cha’anta’al tak tu k’iinil 15 ti’ septiembre ti’ le ja’ab yaniko’ona’, yéetel jóok’sa’an óox jaats ti’: yóok’olal Milán, u ka’ap’éelile’ yóok’olal u xookil ingeniería civil yéetel u ts’ooke’ yóok’olal u francasil k’iinilo’ob Leonardo. Beey túuno’ [i]Leonardo da Vinci Parade[/i], u k’aaba’ uláak’ jump’éel e’esajil ts’a’aban tu kúuchil Museo Nacional de Ciencia y Tecnología, tu’ux ku mu’uch’ul 52 u p’éel u diseñoilo’ob máquinas yéetel nu’ukulo’ob tu yóotaj ka yanak Leonardo, ba’ale’ káaj u beeta’al tak tu ja’abil 1952 yéetel u yáantajil boonilo’ob tu p’ataj te’e ju’uno’obo’. E’esajile’ yaan u páajtal u yila’al tak tu k’iinil 13 ti’ octubre ti’ u ja’abil 2019. Walter Isaacson, u yuumil u biografíail Leonardo da Vinci, ku ya’alike’ j its’ate’ tu beetaj noj xaak’alilo’ob tu yóok’olal anatomía, beyxan tu jach ilaj úuchben baakelo’ob, ch’íich’o’ob, u puksi’ik’al wíinik, máquinas voladoras, óptica, botánica, geología, bix u yáalkab u beel ja’ yéetel u jejeláasil ts’oono’ob. Beyxan, ti’al u k’a’ajsa’al k’iin úuchik u kíimil j its’ate’, u noj lu’umil Reino Unidoe’ ts’o’ok u beetik jejeláas e’esajilo’ob yaan u je’ebel ti’ jump’éelili’ súutuk ti’ jejeláas noj kaajo’ob te’elo’. Te’e e’esajilo’obo’ yaan u páajtal u cha’anta’al nu’ukulo’ob ti’alinta’an tumen Colección Real. U tuukulile’ ka páatak u cha’anta’al ba’alo’ob yóok’olal Da Vinci ma’ tu páajtal u yila’al chéen beyo’. Ba’alo’ob ta’akan, boono’ob yáax beeta’ab ts’o’okole’ j tu’upo’ob, je’el bix xan boono’ob sa’ato’ob yéetel páatchaj u yutskíinsa’alo’ob yéetel túumben nu’ukulo’ob. Belfast, Birmingham, Bristol, Cardiff, Glasgow, Leeds, Liverpool, Sheffield, Southampton yéetel Sunderland chéen jayp’éel ti’ le kaajo’ob tu’ux yaan u beeta’al e’esajilo’ob.""]"
"Asab ya’ab taak’in yaan tu k’ab 26 ayik’alo’ob, ke’etel yéetel le yaan ti’ 3 mil 800 millonesil óotsil máako’ob",22/01/2019,"[""AFP Oochel Rodrigo Díaz Guzmán K'iintsill Davos. Martes 22 ti' enero, 2019 K’uch u k’iinil, ichil u ja’abil 2018e’, tu’ux jach chikpaj tu’ux ku múuch’ul taak’in ti’ yóok’ol kaab, tumen chéen tu k’ab 26 tajan ayik’al máako’obe’ ku yantal, wa ku ke’etel yéetel le taak’in yaan tu k’ab 3 mil 800 millonesil óotsil máako’ob yaan lu’umkabil, beey úuchik u je’ets’el tumen u tsol xaak’alil Oxfam Internacional. “Noj xáakab ku yantal ichil ayik’al yéetel óotsil máako’obe’ ku jumpáaykunsik meyaj ku beeta’al ti’al u xu’ulsal óotsilil, ku loobiltik bix u meyajta’al taak’in yéetel ku tséentik p’eekil ichil kajnáalo’ob”, beey úuchik u ya’alik Winnie Byanyima, u ejecutivail Oxfam Internacional. Ichil ba’ax a’alab tumen organización no gubernamental (ONG), tu ja’abil 2017e’ yaan 43 u túul máako’ob tajan ayik’alo’ob, tu k’abo’ob p’aatal u ya’abil taak’in, maanal ti’ le beyka’aj yaan tu k’ab u chúumukil óotsil máako’ob yaan yóok’ol kaab. Jala’acho’obe’, “unaj u jach iliko’ob ka bo’ota’ak impuestos tumen mola’ayo’ob yéetel ayik’al máako’ob”, tu ya’alaj. Byanyimae’ t’aanaj tu yóok’olal le je’ela’, úuchik u ts’a’abal k’ajóoltbil u tsol xaak’al ts’íibil yóok’olal x ma’ keetil yaan yóok’ol kaab ma’ili’ káajak u yantal  Foro Económico Mundial, suuk u beeta’al Davos. Ba’ax chikbesa’ab tumen ONGe’, j ch’a’ab ti’ ba’ax jóok’sa’ab tumen u pik’il ju’unil Forbes yéetel tumen banco Crédit Suisse, ba’ale’ le bix jóok’sa’abik le ba’ax ts’a’ab k’ajóoltbilo’ ku beetik u k’áatchibta’al wa no’ojan u beeta’al tumen economistas. Ichil ba’ax a’alab tumen ONG, taak’in much’a’an tumen u jach ayik’al máakil yaan yóok’ol kaab,  Jeff Bezos, u yuumil Amazone’, le ja’ab máaniko’ tu náaksaj 112 mil millones de dólares taak’inil yaan ti’. Taak’in ku ts’a’abal ti’al u meyajta’al toj óolal tu lu’umil Etiopíae’ ku chikbesik chéen u unoil por cientoil ti’ le beyka’aj taak’in yaan ti’ Bezos, tu ya’alaj. [b]Ku ya’abtal taak’in[/b] Beey túuno’, taak’in much’a’an tumen ayik’alo’ob yaan yóok’ol kaabe’, k’uch tak 900 mil millonesil dólares tak le ja’ab máaniko’, u séebanil u na’akale’ ku chikbesik 2 mil 500 millonesil dólares sáansamal. Tu kúulpachil le le je’elo’, u náajalil u chúumukil máaxo’ob asab óotsilo’ob yóok’ol kaabe’, éem u 11 por cientoil. Lik’ul talamilo’ob yanchaj tu ja’abil 2008e’ le jaytúul ayik’al máako’ob yaan wey lu’umkabile’, ka’ap’éelchaji, tu ya’alaj. Beyxan, Oxfame’ tu tsikbaltaj “ayik’al máako’obe’ ku asab náajalo’ob ma’ chéen tumen táan u ya’abtal u taak’ino’ob, ku ya’abtal xan tumen niveles impositivose’ ma’atech u ko’ojtal kex ts’o’ok u máan ja’abo’ob. Wa tumen ka úuchuk ba’al kúulpache’, ti’ u ya’abil jala’acho’obe’ je’el u yantal taak’in ti’al u ts’a’abal ti’ servicios públicos, beey tu ya’alaj Oxfam.""]"
"U molpaaxil Méxicoe’, meyajta’ab tumen Thomas Stanforde’, ti’ yaan ichil le asab k’a’anantako’obe’",23/01/2019,"[""Carlos Paul Oochel Cortesía de la Fonoteca/ CULTURA 5a K'iintsil Miércoles 23 ti' enero, 2019 Ciudad de México Tu yóok’olal u meyaj beey j xak’al xook, j kaambal máak yéetel ki’imak óol wíinik ku jach ts’áak u yóol ti’ u meyaj, ti’al u yu’ubik ba’al ku ya’alal yéetel ti’al u tsikbale’, chíimpolta’al antropólogo yéetel etnomusicólogo estadunidenseil Thomas Stanford 1929-2018), kajlaj tu lu’umil México, tu kúuchil Fonoteca Nacional, tu yóok’olal tuláakal meyaj tu beetaj ka’ach kuxa’an. U meyaj yóok’olal mexikanoil paaxe’ leti’e’ yáax u beeta’alo’, ts’o’okole’ jump’éel ti’ le asab k’a’anan ku wulabkúunsa’al Fonoteca Nacional, tu’ux mucha’an kex 5 mil u p’éel u táabsajil meyaj tu beeta’aj k’iin jóok’ k’áat chi’, tu chowakil óoli’ táanchúumuk siglo (1956-2005), tu’ux tu xíimbaltaj maanal ti’ 400 u kaajilo’ob México. Maanal ti’ 330 táabsaj tu beetaj ka’alikil tu meyaje’, chíimpolta’abo’ob tu ja’abil 2010 tumen u nu’ukbesajil Memoria del Mundo de la Organización de Naciones Unidas para la Educación, la Ciencia y la Cultura “tumen jach k’a’anan ti’al u k’ajla’ayil le lu’uma’.” Beey túuno’, Fonotecae’ u líik’smaj u biblioteca personal Stanford, tu’ux yaan maanal ti’ mil 250 áanalte’ob, “jayp’éel ti’ le je’elobo’ jach k’a’anan ti’al u na’ata’al bix yanik máasewáal paax, le suuk u beeta’al wa u yantal ichil u kaajilo’ob México.” Tu súutukil úuchik u beeta’al chíimpolale’, táakpaj Elizabeth Bocanegra Camacho; u x áantajil meyaj ti’ le ts’ook kamp’éel ja’abo’ob Elizabeth Cruz Chávez; u x kaambal yéetel éet meyaj antropóloga yéetel etnomusicóloga Marina Alonso, yéetel máax jo’olbesik u meyajil Catálogo de Música Tradicional de la Fonoteca Nacional, Camilo Camacho, máaxo’ob tu ya’alaj u k’a’ananil meyaj beeta’ab tumen Stanford, yéetel tu ch’a’achibtajo’ob juntúul uts máak. Meyaj beeta’ab tumen Thomas Stanford tu kúuchil Instituto Nacional de Antropología, ti’al u ts’o’okbal u ja’abilo’ob 50 ti’ le siglo máaniko’, ku píitmáansik xaak’alilo’ob ku beeta’al yóok’olal paax, beey úuchik u ya’alik Marina Alonso, “tumen u jaatsilo’ob antropológia te’e k’inako’obe’ yanchaj u muuk’ ti’ bix úuchik u ch’a’anukta’al u líik’sa’al le noj lu’uma’”. Stanforde’ juntúul ti’ le asab k’a’anan j xak’al xooko’ob tu meyajtaj paax, ba’ale’ tu jumpáaykunsaj u erocentristail ichil. Ts’o’okole’ tu kaxtaj bix u jel chíimpoltik paax láayli’ kuxa’an ichil u kaajilo’ob México, tu’ux táakbesa’al tuláakal u tuukulil yéetel u jejeláasil. [b]U chíikulal u k’ajla’ayil jump’éel lu’um[/b] Alonso tu ch’a’achibtaj xan u péek óolil Stanford yóok’olal “maaya paaxo’ob”, ti’al u xak’altik yéetel ti’al u yojéeltik ba’ax ts’áak u yóolo’ob. Táabsajilo’ob yaane’, jump’éel noj ba’al beetik u chukpajal xaak’alilo’ob yéetel ts’íibo’ob tu beetaj, tu tsolaj x xak’al xook. “Leti’e’ ku ya’alik u paaxil jump’éel lu’ume’, je’el bixake’ ku chikbesik u k’ajla’ayil. Ku ya’alik paaxe’ jump’éel u chíikulal óol. Stanforde’ tu ch’a’aj u yóol ti’ paax ma’ chéen beey jump’éel ba’al ku yantal ti’ kaaj, tu na’ataj beey jump’éel ba’al juntúulili’ máak beetik yéetel yaan uláak’o’ob ku paaxo’ob tumen chi’ichnak u yilo’ob bix ken p’áatak u k’ajla’ayil u kaajalo’ob.” Te’e chíimpolal beeta’abo’, paaxnaj Grupo Yodoquinsi, cuarteto mextecoil, k’ajóolta’an tumen ku paax yéetel úuchben nu’ukulo’on, je’el bix u sóol áak, tuunicho’ob, yéetel u flautasil che’ yéetel k’at.""]"
Unaj u xak’alta’al bix kíinsa’abik Javier Valdez tumen u paalal El Chapo: Griselda Triana,25/01/2019,"[""Blanche Petrich Oochelo'ob Jesús Villaseca / Raúl Angulo K'iintsil Viernes 25 ti' enero, 2019 Ciudad de México Ba’ax a’alab ka’awjeak tumen narcotraficante Dámaso López Núñez, [i]El Licenciado[/i], máax yóok’ol jeets’el u si’ipil cadena perpetua tu noj lu’umil Estados Unidose’, tu chikbesaj le bin ti’ u paalal capo Joaquín El Chapo Guzmán Loera máaxo’ob k’áat ka kíinsa’ak periodista Javier Valdez Cárdenas –u corresponsalil [i]La Jornada[/i] tu lu’umil Sinaloa– “tumen ma’ tu yu’ubaj t’aani’”, le beetik ku yantal u jach xak’alta’al tumen fiscalía ba’ax ts’o’ok u yojéelta’al tak walkila’, beey úuchik u ya’alik u yatan Valdez, Griselda Triana. “Ma’ xaan wa le túumben ba’al táant u yojéelta’ala’, je’el u beetik ka u ch’a’ik yaanal bej ti’ ba’ax úuchij, tumen táan ka’ach u xak’alta’al tumen Fiscalía Especial para la Atención de Delitos Cometidos contra la Libertad de Expresión (Feadle)”, úuchik u ya’alal López Núñeze’, máax jach yanchaj u muuk’ tu bak’pachil [i]El Chapo [/i]tak ka’aj ma’achij, tumen a’alabe’ ma’ xaan wa leti’ k’áat ka kíinsa’ak Valdez Cárdenas. “Ma’ k ojel wa ma’ beey xani’, ka je’ets’ek ba’ax úuch yéetel le ba’ax tu ya’alajo’. Ku k’éexel ba’al, tumen walkila’ túumben fiscale’ unaj u náachkunsik xaak’al táan u beeta’al beora’”. Yéetel u yaj óolal ku yantal tuka’atéen ichil u baatsil Valdez Triana yóok’olal túumben ba’al ts’o’ok u yojéelta’ala’, u yatan Javiere’, máax ku meyaj xan beey periodistae’, ku jeel a’alik ba’ax mantats’ ku k’áatik: “K’a’a’an u jach ojéelta’al bix úuchik u yúuchul. To’on beey batsilo’one’, ba’ax k k’áat ti’ wa ku ch’a’achibta’al jump’éel múuch’kabil wa yaanal. Ba’ax k jach k’áatik yéetel ma’ tu bin xu’ulul k k’áatike’, leti’ ka sáasilkúunsa’ak u jaajil ba’ax úuchij. Máax jets’ u t’aanil u kíinsa’al Javiere’ k’a’anan u je’ets’el si’ipil yóok’ol”. Túumben ba’al ojéelta’abe’, jaaj wa ma’ jaaje’, ku péeksik u yóol k’áata’an beeta’an, ti’al u jala’achil u lu’umil México, tumen ku k’a’abéetkunsik u náachkunsa’al xaak’al ku beeta’al tak tu lu’umil Estados Unidos, tumen le ka’atúul máax ch’a’achibta’an u k’aaba’ob beey u yuumilo’ob kiinsaje’, ti’ yano’obi’: Dámaso Lópeze’ ts’o’ok u je’ets’el u si’ipil yéetel Joaquín Guzmán láayli’ táan u beeta’al xaak’alo’ob tu tribunalil Nueva York. Trianae’ ku tukultike’, mexikano aj xak’alo’obe’ je’el u páajtal u náats’alo’ob yéetel tuláakal u muuk’il a’almaj t’aano’ob tak tu’ux yaan El Licenciado yéetel El Chapo, je’el bix u je’ets’el tumen u a’almaj t’aanil táanxel lu’um, ti’al u k’a’abéetkunsiko’ob u ts’ook ba’ax ku páajtal u beetiko’ob te’e xaak’alila’. “U k’uchulo’ob tak te’elo’, ts’o’kole’ u béeykunsik u k’áat chi’itiko’obe’, leti’e’ noj meyaj p’aatal ti’al beetbil. Lik’ul u k’iinil u jala’achil Barack Obamae’, le máax táan u beetik u embajadorail México, Roberta Jacobson, ts’o’ok ka’ach u ts’a’abal tumen Washington tuláakal páajtalilo’ob ti’al ka béeyak. Walkila’ yaan tuka’atéen le páajtalila’, le beetik u naj u beeta’al ba’ax k’a’abéet. Ba’ale’ ti’al ka úuchuke’ unaj u péek túumben fiscal, Alejandro Gertz Manero, yéetel máax jo’olbesik Feadle, Ricardo del Pozo”. Tu chúumkil le ja’ab máaniko’, Dámaso Lópeze’ extraditarta’ab Estados Unidos ti’al u xak’alta’al ba’ax u beetmaj ti’ jump’éel u corteil Virginia, tumen k’a’anan xan ti’al u yojéelta’al bix yanik xan ba’ax u beetmaj El Chapo Guzmán. Tu ts’ooke’ je’ets’ cadena perpetua tu yóok’ol. Ma’ili’ k’u’ubuk ti’ estadunidenseil jala’achilo’obe’, El Licenciadoe’ tu ya’alaj le ka’atúul máak ma’ach  úuchik u kíinsa’al Javier Valdez, Heriberto Picos, El Koala, yéetel Juan Francisco N, El Quillo, jaaj meyjnajo’ob tumen leti’ a’al ti’ob ka u beeto’ob, beeyxan tu ya’alaj yóok’olal uláak’ juntúul máak táakpaji Luis Ildefonso N, El Diablo, máax a’alabe’ kíimij. Tu k’iinil ka’awjeake’ Dámaso Lópeze’ tu k’exaj ba’ax tu ya’alaj, tumen tu ch’a’achibtaj Iván yéetel Alfredo Guzmán, “u paalal in kúumpale”, máaxo’ob k’áat ka kíinsa’ak periodista, siijil Culiacán, tumen tu jóok’saj jump’éel k’áat chi’ tsikbal tu beetaj Valdez ti’ López Núñez kex tumen a’alab ti’ ma’ u ts’áak k’ajóoltlbil.""]"
"Meyajo’ob sutbesik paax ti’ its’at: u ye’esajil Cardiff y Miller, tu kúuchil Marco",28/01/2019,"[""Oochel Cortesía del Museo K'iintsil Lunes 28 ti' enero, 2019 Monterrey, NL. Yanchaj u páa’ta’al kamp’éel ja’abo’ob ti’al ka yáax k’uchuk Janet Cardiff (1957, Brussels, Ontario) yéetel George Miller (1960, Vegreville, Alberta) ti’al u ts’áako’ob k’ajóoltbil jump’éel u meyajil instalación, tu’ux ku sutiko’ob juum beey its’ate’, tu kúuchil Museo de Arte Contemporáneo (Marco) ti’ u lu’umil Monterrey. U meyajo’obe’ ku páajtal u yantal tumen tu beetajo’ob xan u nu’ukulil ti’al u juum, je’el bix xan tu yóok’olal yaan aal nu’ukulo’ob ku péeko’ob, je’el bix áanalte’ob,  bocinas, muñecos, marionetas, candelabros, kis buuts’o’ob, u nu’ukulil sáasil yéetel u jach k’a’ananil ba’al: u táakpajal máax cha’antik. K’ajóolta’ano’ob tu yóok’olal nu’ukulo’ob táakbesa’an ichil u múuch’il meyajo’ob p’aatal tu kúuchil Museo de Arte Moderno tu noj kaajil Nueva York, Tate tu lu’umil Londres, Museo Astrup Fearnley de Oslo, ichil uláak’o’ob. Cardiff yéetel Millere’ yaan u ye’esiko’ob tu kúuchilo’ob Macroe’ bolonp’éel instalaciones. “Ka káaj k meyaje’, t ch’a’aj boon, táax oochelo’ob ts’o’okole’ káaj k meyajtik juum, ti’ t ilaj óoli’ juntakáalili’ bix u beeta’al, tuláakalo’obe’ físico ba’al, juumo’obe’ óoli’ ku páajtal k u’uyik yéetel k ilik”, beey úuchik u tsolik Cardiff ti’ jump’éel xíimbalcha’an beeta’ab te’e kúuchilo’. Máax beet u curaduríail le e’esajilo’, Gonzalo Ortega, tu ya’alaj Cardiff y Millere’ jump’éel k’a’anan e’esajil chikbesik u yits’atil paax, ts’o’okole’ táan u ye’esal México tu yóok’olal u jach ma’alo’obil beeta’an le nu’ukulo’obo’. Meyajo’obe’, beeta’abo’ob ichil u ja’abilo’ob 2001 yéetel 2015, yéetel ku beetik u yu’ubal tumen máax cha’antik u jejeláasil ba’alo’ob, je’el bix náaysaj óol, sajbe’en óol, tu’ux juume’ leti’ u noj ba’alilo’. Instalaciono’obe’ ku táakbesiko’ob paax, balts’am yéetel tak Millere’ ku ya’alik yaan ichilo’obe’ performance, ba’ale’ ku páajtal u chukpajal tumen ku núup’ul paax yéetel ba’al ti’al cha’antbil. The Marionette Maker (2014) leti’e’ cinética meyaj k’amik aj cha’an máak. Jump’éel naj ku xíimbal ka’alikil u páayt’antik máak ti’al u náats’al tu ch’enebilo’ob ti’al u cha’antiko’ob bix u beeta’al marionetas yéetel ti’al u cha’antiko’ob bix u péek u k’áanilo’ob tu’ux ch’uya’an. e’esjaile’ yaan u p’áatal te’e kúuchil yaan Monterreyo’ tak tu k’iinil 9 ti’ junio.""]"
50 ja’abo’ob ti’ ts’ook paax beeta’ab tumen Beatles,31/01/2019,"[""La Jornada Maya Oochel Captura de video K'iintsil Londres, Inglaterra Miércoles 31 ti' enero, 2019 Tu k’iinil 30 ti’ enero ti’ u ja’abil 1969, 50 ja’abo’ob paachile’, u kantúul j paaxilo’ob ti’ u múuch’il  The Beatles tu beetaj jump’éel paaxil k’ajóolta’ab beey Concierto en la terraza, úuchik u wa’atalo’ob paax tu teechoil u kúuchil Apple Corps, tu’ux tu táabsajo’ob tu paachil k’iine’ u discoil [i]Abbey Road[/i]. Múuch’paaxil Cuarteto de Liverpool, tu’ux táakpaja’an Paul McCartney, John Lennon, Ringo Starr yéetel George Harrisone’, tu beetaj u ts’ook paaxil beey múuch’ile’ ti’ jump’éel u kúuchil Londres,  k’iin jach k’ajóolta’ano’ob, ba’ale’ táan xan u máansik talamilo’ob tumen káaj u yantal k’uxil ichilo’ob. U tsikbalil ti’al u je’ets’el tu’ux, ba’ax k’iin yéetel bix ken beeta’ak u paaxil Concierto en la terraza beeta’ab tu káajbal u winalil enero, tse’el u tuukulil u beeta’al ti’ jump’éel u najil ts’akyaj tu’ux ka yanak paalal, beyxan tsikbalta’ab ka beeta’ak ti’ jump’éel cheem, wa aktáan ti’ u yúuchben kaajil Egipto, tu’ux ka páatak u cha’antal tumen beduinos. Tu chúumuk k’iinil 30 ti’ eneroe’, The Beatles tu na’aksaj u nu’ukulilo’ob yéetel tuláakal ba’ax k’a’abéeti’ob ti’al u paaxo’ob tu yóok’ pak’il le kúuchil tu’ux ku meyajo’ob ti’al u beetiko’ob u yáax “conciertoo’” ti’ u xíimbalmeyajil yaan u beetiko’ob Norteamérica tu ja’abil 1966, ts’o’okole’ leti’ xaan u ts’ook téenal úuchik u múul paax u kantúulilo’ob. Múuch’paax síij Liverpoole’ tu paxaj [i]Don't Let Me Down[/i],[i] I've Got a Feeling[/i], [i]One After 909[/i], [i]Dig a Pony[/i] yéetel [i]Get Back[/i], le ts’ooka’ tu paxajo’ob ka’atéen. U ya’abil le k’aayo’obo’ táakbesa’abo’ob ichil u discoil [i]Let It Be[/i]. Paax beeta’ab te’e k’iinako’obe’ láayli’ u k’a’ajsa’al tak walkila’, tumen ya’abach ba’al tu k’exajo’ob ti’ bix u yúuchul paax, xáanchaj chéen jayp’éel minutos tumen ma’ utschaj ti’ yich u yéet kajalo’ob, le beetik leti’obe’ tu t’anajo’ob aj kanan kaajo’ob máaxo’ob k’ucho’ob ti’al u xu’ulsiko’ob paax.""]"
Táan wáaj u xu’ulul u yóol cruzo’ob,01/02/2019,"[""Carlos F. Chablé Mendoza Oochelo'ob Archivo Carlos F. Chablé Mendoza K'iintsil 1º ti' febrero, 2019 Felipe Carrillo Puerto Ba’ax táan u yúuchul walkila’ yéetel u ch’i’ibalil máaxo’ob tu beetajo’ob u jala’achil yéetel tu je’ts’ajo’ob kuxtal le bix tu nu’uktajilo’obe’, ku chikbesik yéetel yaj óolal bix táan u sa’atal u k’ajla’ayil kaaj.  Máaxo’ob u k’áat ka u jatsuba’ob yéetel ka laj tu’ubuk u yiik’alo’obe’ míin ki’imak u yóolo’ob. Mixmáak ken u beet u nojba’alkunsa’al ch’i’ibal mix u p’a’atalo’ob beey u yuumilo’ob maaya lu’um. Jayp’éel k’iino’ob paachile’, k’a’ayta’ab ts’o’ok u tse’elel José Isabel Sulub Cimá ti’ u meyajil genetal ku taal u beetik tu kili’ich kúuchil Cruz Parlante, p’aatal tu kaajil Carrillo Puerto, Quintana Roo. Le je’ela’ j ts’a’ab k’ajóoltbil úuchik u beeta’al jump’éel k’a’aytajil tsikbal tumen u secretarioil Gran Consejo Maya tu’ux táakpaj xan uláak’ ka’atúul máako’ob ti’ le kili’ich kúuchilo’, máaxo’ob beey ma’atáan u k’a’ajsiko’obe’, u ts’a’abal u kuucho’ob te’elo’ jump’éel ba’al jach k’a’anan, ts’o’okole’ u tse’elelo’obe’ chéen je’el u beeta’al wa ka úuchuk jump’éel ba’al jach talam wa jela’an, tumen beey u je’ets’el tumen máax ku táakpajalo’ob: comandantes, j k’atuno’ob, cabos yéetel j payal chi’ob. Ma’ éejentbil u luk’sa’al wa ku je’ets’el ti’ u estatutosil jump’éel múuch’kabil, tumen táanil ti’ le je’elo’, yaan u a’almajt’aanil miatsil yéetel bix u na’atikubáaj kaaj, beyxan u federalil yéetel táanxel lu’umil a’almaj t’aan, je’el bix u mokt’aanil 169 jets’a’an tumen OIT, chéen ti’al k ch’a’achibtik jump’éel, tu’ux ku chíimpolta’al ka úuchuk ba’al je’el bix u na’atik kaaj unaj u biinsikubáaj yéetel bix unaj u kuxtal. Le je’elo’ chéen jump’éel jets’ t’aanil kin beetik, ma’ in k’áat ka yanak jela’an t’aan wa tuukul tu yóok’olal máaxo’ob táakpaja’ano’ob ti’ le kúulpachil ba’al ku yúuchul ichil maya dignatario’ob, tumen táan u k’as pikta’alo’ob tumen kúulpach política’ob ku kaxtiko’ob u p’atiko’ob paachil u muuk’il u t’aano’ob. Yóok’olal le ts’ook ba’ala’ yéetel tumen kin tukultik mix k’a’anan u chíimpolta’alo’ob tumen táanxel política’obe’, mix tumen táanxel máako’ob jumpáay yaniko’ob ti’ le kaajo’, wa ti’ bix u na’atikuba’ob, leti’ u yóol in ts’íiba’. Je’el bix úuchik u beeta’al tumen ts’uulo’ob, u kúulpacho’ob maaya’ob tu k’iinil ba’ateltáambale’, beey táan u yúuchul xan te’e k’iino’oba’ tumen leti’ob jatsik yéetel jumpáaykunsiko’ob tak walkila’. Ma’ paalalo’obi’, ba’ale’ ba’ax ku yúuchule’, u yóolil u jaalk’abilo’ob, u piixan máasewáalo’obe’, ts’o’ok u sa’atal tumen catolicismo yéetel yóok’olal ba’ax ku beeta’al tumen noj mestizo lu’umil. Ma’alo’ob ka k’a’ajsak tu k’iinil jach táan u yúuchul u noj ba’ateltáambalil Castase’, míin leti’ yáax juntéen úuchik u jatsikubáaj u poolilo’ob kaaj, úuchik u tse’elel tumen Cecilio Chi u mokt’aanil Tzucacab, je’ets’ tu ja’abil 1848 tumen Jacinto Pat yéetel yukatekoil jala’ach, tu’ux ku chíimpolta’al beey máasewáal jala’ach. Beey úuchik u bin u pa’ak’al u i’inajil tuus, k’uux óol yéetel ch’úuktajil tu lu’umil Yucatán, tu’ux tu jets’aj ich maaya kaaj u yóol paklan saajkil. Tu yóok’olal úuchik u yila’al yaan kúulpachil tuukul ichil maaya jo’opóopilo’obe’, u jala’achil Yucatáne’ tu jets’aj je’el ka’ach u chíimpoltik juntúul ichilo’obe’ beey u jala’achil maaya’ob káaj u ba’atelo’ob. Wa tumen ka k’uchuk ch’a’achitbil u ka’ananil juntúul u maaya jo’olpóopilo’obe’ ku p’ap’ayxotta’al. Le beetik ts’uulo’obe’ yéetel waacho’obe’ yanchaj u muuk’o’ob, tumen jujump’íitil úuchik u luk’siko’ob u muuk’ cruuzo’ob. Aj ts’íib k’ajla’ayilo’obe’ tu k’aaba’into’ob le je’ela’ beey cuartelazos wa golpes de estado ichil máaxo’ob kaxtik ka u jatsubáaj maaya kaaj te’e lak’ino’. Óoli’ naats’ ti’ u ja’abil 1860e’, Maria Uicab juntúul ko’olel k’ajóolta’an beey x ajaw, x meen yéetel x jo’olbesajil k’atune’, páatchaj u tsolik ba’al ka’alikil ti’ yaan Tulume’, ti’al ka jéets’ek kaaj kex chéen jun súutuk yéetel ti’al ma’ u xu’ulul u ba’atelo’ob. Yaan maanal ti’ lajunp’éel talamilo’ob yanchaj ichilo’ob. Ko’one’ex ch’a’achibtik wa jayp’éel ti’ le je’elo’obo’, ti’al k k’a’ajsike’, le ba’ax táan u yúuchul te’e k’iino’oba’, ma’ túumben ba’ali’; ikil u kaxta’al ka chíimpolta’ak kaaj tumen táanxel máak, tumen ts’uulo’ob wa waacho’ob, u muuk’il yéetel noj ba’alil maaya kaaje’, p’íitkunsa’abij, luk’sa’ab u muuk’ ti’al ka yanak jets’ óolal ti’ máaxo’ob yaan u muuk’o’ob ti’ noj lu’umil wa ti’ le petena’. Beyo’ ku páajtal k xokik tu áanalte’il Género y poder entre los mayas rebeldes de Yucatán: Tulum y la dualidad a través del tiempo, ts’íbta’an tumen Landy Santana Rivas yéetel Georgina Rosado Rosado: “Hacia 1863 por ejemplo, el jefe maya Venancio Puc es asesinado por Dionisio Zapata Santos, quien  se mantuvo por corto tiempo en el mando, ya que fue eliminado por otro grupo de cruzoob. La muerte de Zapata fue  informada por la Comisión del Gobierno de Yucatán el 13 de junio de 1864, en una carta donde se lamentaron de su muerte, dada la misión que tenía dicha comisión de entrar en relaciones con él para concertar la paz. “En 1875 hubo otro conflicto entre Bernardino Cen y Crescencio Poot los jefes de Santa Cruz. El primero, al temer ser asesinado por el segundo, busca la protección de Maria Uicab la Reina de Tulum para salvarse y parte a su encuentro acompañado de 100 de sus seguidores. “Debido al apoyo otorgado por la patrona de Tulum a Bernardino Cen, Poot emprendió acciones de escarmiento en contra de Muyil y Tulum que lo cobijaron e intentó cerrar el suministro de mercancías provenientes de la colonia inglesa. “En 1884 se presentó otro suceso que generó un nuevo conflicto y el enfrentamiento entre los líderes de los alzados.  Crescencio Poot, al margen del poder y del permiso de los patrones de Tulum, intentó nuevamente negociar la paz con el gobierno de Yucatán. Buscaba llegar al acuerdo de ser nombrado gobernador de todo el territorio ocupado por los mayas rebeldes. “En este nuevo conflicto, los santos patrones de Tulum inclinaron la balanza a favor de Aniceto Dzul, otorgándole no sólo el aval del oráculo sino que además le proporcionaron armas y fuerzas militares para que se enfrentara a Poot, sin las cuales nunca hubiera vencido al tatich (padre) de Santa Cruz. Quizás el disgusto de los patrones de Tulum y el apoyo otorgado a Dzul se debieron a que el tratado con el gobierno yucateco le otorgaba a Poot el nombramiento de gobernador de todos los indígenas en el territorio independiente, es decir, por encima de su poder religioso y del papel de oráculo, quedando los patrones fuera de los acuerdos. Dzul regresa con 800 hombres de Tulum, vence militarmente y ejecuta a Poot y a 10 comandantes más”. “Tras la muerte de Dzul (de causas naturales), ocupó el cargo de jefe militar de Chan Santa Cruz el general Román Pec, quien tenía el encargo de no hacer tratos con el gobierno. Los conflictos entre los dos centros de poder continuaron. En 1897, los líderes de Tulum intentaron negociar de nuevo la paz con el gobierno de Yucatán, y los líderes de Chan Santa Cruz reaccionaron oponiéndose. Este nuevo conflicto culminó con una fiera guerra entre los dos centros y la muerte de los líderes de ambos grupos. Luego de la muerte de Román Pec, queda al mando de Chan Santa Cruz, Felipe Yama, quien no duró en el cargo al ser asesinado en 1889; le sucede Felipe May, también asesinado en abril 1901 y finalmente, el general Francisco May. “Luego de años de persecución y de represión de los mayas rebeldes, en 1915, pocos años después del triunfo de la revolución mexicana, Venustiano Carranza devolvió la ciudad de Chan Santa Cruz a los indígenas encabezados por el general Francisco May. Sin embargo, a partir de entonces, Chan Santa Cruz dejó de ser la ciudad sagrada de los mayas, convirtiéndose en un centro de intercambio comercial y en cruce de caminos para los campamentos chicleros. La cruz, nunca retornó a su antiguo santuario. Para los cruzoob los “huaches” profanaron el Balam Nah, haciendo de él un muladar”. Úuchik u k’uchul kuxtal máak tuka’atéen Santa Cruze’, general May yéetel u múuch’ile’ suunajo’ob xan yéetel Santísima Cruz, ka tu líik’sa’ajo’ob ti’ jump’éel chan najil k’uj naats’ yaan ti’ Balam Nah. U tsikbalil May yéetel jala’acho’obe’ tu beetaj u k’uuxil capitán Concepción Cituk yéetel sargento Evaristo Sulub, tu ja’abil 1924, tumen tu ya’alajo’obe’ tu much’ajubáaj yéetel máaxo’ob palitsiltik u kaajalo’ob, yéetel tumen tu yokoltajo’ob najil k’uj tu’ux ku kaláanta’al Cruz tumen May, ti’al u biinsa’al ti’ jump’éel kaaj k’ajóolta’al bejla’a beey Tixcacal Guardia, ti’al beyo’ u p’áatal le kaaja’ beey jump’éel túumben noj kaaj ti’al máasewáalo’ob, máaxo’ob tu éejentajo’ob u ba’atelo’ob ti’al u kuxtalo’ob je’el bix u k’áato’ob. Ja’alil wáaj táan u xu’ulul u yóol le bix suukchaj u kuxtal máasewáal maaya’ob, máaxo’ob k’ajóolta’abo’ob beey cruzo’ob.""]"
"Kíim Lagerfeld, u deseñadoril Chanel",20/02/2019,"['Ts\'íib yéetel oochel Afp K\'iintsil París, Francia Miércoles 20 ti\' febrero, 2019 J aléemanil Karl Lagerfeld, leti’e diseñador máax jel patjo’olt Chanel yéetel leti’e’ máax tu beetaj noj xíimbal e’esajilo’obe’, kíim jo’oljeak martes, 85 u ja’abil ka’achij; u sa’atal u kuxtale’ ku p’atik jóojochil u noj chíikulal moda. U kúuchil Chanele’, tu’ux ku beetik ka’ach u artístico jo’olpóopil lik’ul 36 ja’abo’ob paachile’, tu jets’aj ti’ AFP, jaaj le ba’ax ts’o’ok u yáax k’a’aytal tumen u pik’il ju’unil Purepeople, tu’ux a’alabe’, sa’at u kuxtal tu kúuchil ts’akyaj Americano de Neuilly, tu bak’pachil París, tu’ux yanchaj u yoksa’al tu yáak’abil lunes. Máax jo’olbesik u múuch’meyajil LVMH, Bernard Arnault, tu ya’alaje’, “tajan luba’an u yóol”, ts’o’okole’ tu chíimpoltaj “u éetail jach u yaabiltmaj”, Karl Lagerfeld, “juntúul j sayab máak u jach ojel patjo’ol”, ti’ jump’éel t’aan tu beetaj yéetel túuxta’ab ti’ AFP. “U na’atil a patjo’olile’, k’uch tak tu kuxtal ya’abach máako’ob, tu kuxtal Gianni yéetel ti’ teen. Mix bik’in u tu’ubul to’on u noj ba’alil ba’ax ka beetik. Mantats’ k kaambanajo’on ti’ teech” beey úuchik u ts’íibtik Donatella Versace ti’ Instagram. U toj óolal Lagerfelde’ jach talamchaj ti’ le ts’ook p’iis k’iinilo’ob, p’áate’ ma’ páatchaj mix u jóok’ol u te’eskunt máak ka’aj ts’o’ok jump’éel xíimbal u ye’esajil nook’ Chanel, jump’éel ba’ax ma’ ka’a úuchuk lik’ul u k’iinilo’ob úuchik u káajal u meyaj te’elo’, tu ja’abil 1983. Yéetel u sak tso’otsel pool mantats’ u k’axmaj, u gaafasil k’iin, u piixil k’ab yéetel u seten t’aane’, diseñador alemánile’, máax pa’at u k’aaba’ beey ""Kaiser"", láayli’ toj óol u yila’al ka’achij. [b]Mina’an u muknáalil[/b] Leti’e’ ti’ yaan tu táan óoxp’éel noj k’aaba’ob (Chanel, Fendi yéetel uláak’ jump’éel tu’ux tu ts’áaj u k’aabai’), ba’ale’ tu táan tuláakal máak ilike’, u k’aabae’ ma’atáan u páajtal u ja’atsal ti’ Chanel. Ka kóoj te’e mola’ayo’, tu ja’abil 1983, le kúuchilo’ k’aas paachil p’aatal. Tu yóok’olal u meyaje’, túumbenchaji. Maanal ti’ 30 ja’abo’ob táan u patjo’oltik túumben ba’alo’obe’, káaj u ye’esik túumben e’esajilo’ob, je’el bix traje de chaqueta tu jach ts’áaj k’ajóoltbil. Gabrielle Chanel ""míin tu jach p’ektaj"" u meyaj, ku ya’alik ""Kaiser"" (""emperador"" ich alemán), máax k’ajóolta’ab yóok’lal bix u chichil u t’aan. Yóok’lal bix yanik túumben k’iino’obe’, tu beetaj túumben e’esajilo’ob ti’al u ts’áak káajóoltbil u meyaj, ti’al beyo’ u túumbenkunsik koonol, óoli’ je’ex jump’éel kúuchil ti’al u cha’antal its’at wa beey jump’éel noj bej, tu’ux jach ma’alo’ob úuchik u k’a’amal ti’ redes sociales. Sïij tu kaajil Hamburgo (tu xamanil Alemania), Lagerfeld mantats’ tu ye’esaj u yóole’ jeets’el yanik yéetel u k’iinil úuchik u síijil. Yanchaj jayp’éel alamanil pik’il ju’uno’ob tu jets’ajo’ob, yéetel u yáantajil oficial ju’uno’obe’, yanchaj tu k’iinil 10 ti’ septiembre ti’ u ja’abil 1933,  ba’ale’ leti’e’ tu ya’alaj ti’ jump’éel tsikbal tu beetaj tu ja’abil 2013, yéetel u pik’il ju’unil Paris-Matche’, yanchaj tu ja’abil 1935, tu’ux tu ya’alaj “in na’e’ tu k’exaj u k’iinil úuchik in síijil”. Yóok’olal u kíimile’, u tuukulile’, je’el bix uláak’ ba’alo’obe’, sáasil yanik ti’. K?áatchibta’ab tumen u pik’il ju’unil Numéro wa je’el u yóotik ka beeta’ak jump’éel noj muknáalil ti’ u najil k’uj Madeleine, ti’ u noj kaajil París, je’el bix úuchik u beeta’al yéetel j k’aay fráncesil Johnny Hallyday, ba’ale’ tu ya’alaj: ""¡Qué horror ! Ma’ táamn u yantal muukil. Chéen kíimil”. ""In k’áat chéen ka sa’ataken je’el bix ba’alche’ob ich k’áax”, tu ya’alaj ti’ u kúuchil cha’an TV France 3.']"
T’aane’ u chíikulal ti’ yano’oni’,21/02/2019,"['Texto y foto: Sasil Sánchez Chan La Jornada Maya Jueves 21 de febrero, 2019 Ti’ yóok’ol kaabe’ yaan jejeláas ba’al táan u beeta’al ti’al u ts’aatáanta’al máaxo’on to’on beey maaya’on, le beetike’ unaj u yila’al ma’ u sa’atal k yáaxil t’aan, tumen ti’ yaan ichil jump’éel kaaj tu’ux ku táanilkunsa’al ba’ax ku tukultik, u t’aanil yéetel u miatsil chéen wa jaytúulo’ob, óoli’ chéen ti’al u ye’esa’al yan péech’ óolal chéen yóok’lal taak’in. Máasewáal t’aano’obe’ sajbe’entsil yaniko’ob tumen táan u múul xíimbalo’ob yéetel túumben ba’alo’ob ku yantal ti’al u t’anikubáaj máak, je’el bix Internet yéetel redes sociales, le beetike’, u múuch’kabil Asamblea General de la Organización de las Naciones Unidas, tu jets’aj u ja’abil 2019 beey Año Internacional de las Lenguas Indígenas ti’al u kaxta’al u chikbesa’al yéetel u táakmuk’ta’al u jejeláasil máasewáal t’aano’ob yaan yóok’ol kaab. Kex tumen yéetel uts óol ku je’ets’el ba’alo’ob je’el bix le je’ela’, ti’ máaxo’ob t’aanik máasewáal t’aane’, tu lu’umil Méxicoe’ ku chukik óoli’ 7 millonesil máako’ob, yaan u méek’alo’ob tumen nu’ukbesajo’ob yaan u beeta’al tumen oficial mola’ayo’ob, ti’al ka yanak noj meyajo’ob yéetel nu’ukbesajo’ob ti’al u yutsil máasewáal t’aano’ob. Jets’ t’aane’, ku nooykinsik u yóol ti’al u ye’esik tuka’atéen ti’ yóok’ol kaabe’, jejeláas t’aano’obe’ ti’ yano’obi’, ti’ p’aatalo’ob yéetel ti’ kuxa’an millonesil máako’ob, ti’al ka páatak u yila’alo’ob beey jump’éel k’a’anan óol, ka yanak u muuk’, beyxan ti’al ka páatak u yáantaj tu beel, tumen beyo’ je’el u mu’uk’ankúunsa’al t’aan yéetel je’el ba’axak ba’ale’. Beey túuno’, meyaje’, unaj u beeta’al tumen oficial mola’ayo’ob, ba’ale’ k’a’abéet xan u beeta’al tumen le ma’ oficialo’obi’, tumen máaxo’ob péektsiltik t’aan, múuch’kabilo’ob, yéetel u ya’abile’, tumen máaxo’ob t’aanik wa ba’ax t’aanil, ti’al u ye’esiko’ob bix u k’áato’ob yéetel bix u yúuchul kuxtal ichil u t’aanilo’ob yéetel u miatsilo’ob. [b]Mootse’ ti’ yaan tu puksi’ik’al óol[/b] Yóok’lal ba’ax ku yúuchul yéetel maayat’aane’, u ka’ap’éelil t’aan ku asab t’a’anal ti’ Méxicoe’, chéen tu yáanalil náhuatle’, ma’ chéen ku chikbesik láayli’ kuxa’ani’, u jaajile’, ku ye’esik xan láayli’ yaan u yóol yéetel ma’atáan u ch’éensik u xíimbal, le beetike’ ts’o’ok u bin u xíitil ichil uláak’ je’el bix tecnología, ts’aakankil wa its’at, tumen kex táan u náachtal u yooke’, u mootse’ ti’ p’aatal tu puksi’ik’al u yóol u kaajal; láayli’ ts’aka’an kex tumen ti’ yaan tu yáanalil jump’éel sistema ku chíimpoltik u kuxtal chéen le ken yanak jump’éel oficial múuch’tambal wa ti’ jump’éel k’iin jeets’el u k’iimbesa’al. Máasewáal t’aane’ ku síijsik u tuukulil yóok’ol kaab beyxan u noj ba’alil t’aan, tu’ux yaan u yóol, yéetel u na’at, ku ye’esik uláak’ bix u yantal yóol, u tuukul yéetel u t’aan máak, tumen máaxo’on t’anik maayae’, k beetik u juum ti’al u yu’ubal ba’ale’, k ojel le ken k a’ale’, ku yu’ubal xan u k’ajla’ayil kaaj, ku yila’al máaxo’oni’; ku chikpajal tuláakal ba’ax ts’o’ok u bin u chuchukmáansa’al ichil ch’i’ibalil, tuláakal le ba’alo’ob táan u xíimbalo’ob yóok’ol bej, le ba’alo’ob kuxa’antak yéetel le ku púut síijilo’ob le ken máanak ti’ uláak’ máako’ob. Máax ku líik’il yéetel máasewáal t’aane’, yaanal bix u na’atik yóok’ol kaab, tumen le ba’ax ku je’ets’el beey miatsile’, siijil ti’ u yoot’el noj taata’ob yéetel chiicho’ob, ba’ale’ te’elo’ ku xíimbal máak ti’al u kanik bix u k’éexel t’aano’ob tak le ken yanak uláak’ u yóolo’ob; ti’al u na’ata’al bix u k’éexel noj t’aan, bix u bin u p’áatal paachil jayp’éel ba’alo’ob, ba’ale’ beyxan bix u bin máata’al uláak’o’ob ti’al u túumbenkunsa’al tu’ux kuxa’ano’on. Le beetike’, k t’aane’, líiks’ajil t’aan taak k máansik yóok’ol sistemas oficiales ma’atech u yu’ubiko’ob ba’ax k a’alik. K biinsik k t’aan tak tu paach tu’ux yaan éets’tajil, u páajtal k chikbesike’, ku k’áatik ka suunako’on tu’ux káajo’on, tumen úuch ka’achile’, yanchaj u yóol k t’aan yéetel ba’ax ku yu’ubal; yanchaj u ts’íibta’al. K múul xíimbal yéetel u máan k’iin, lik’ul u k’iinil yanchaj úuchben wooj tak ti’ le k’iino’ob tu’ux táan u máan táanil digital ba’al, ts’o’ok u beetik k patjo’oltik uláak’ bix u yúuchul tsikbal wa t’aan, tumen ku k’a’abéetkunsik xan u ts’íibta’al, tumen ts’íibe’ u k’áat u ya’al kuxtal, yéetel u k’áat u ya’al ka p’áatak t’aan ti’al u mantats’il k’iino’ob. K’a’anan k chikbesikbáaj yéetel u chuuka’anil ts’íib, yéetel t’aan, tu’ux ka táakbesa’al u boonilo’ob yéetel u juumilo’ob. K’a’anan k xokikbáaj ich maayat’aan, ma’ chéen ti’al k ilik ba’ax ku ts’íibta’al, ti’al xan u na’atike’, jump’éel ba’al k’a’anan u beeta’al, ti’al u p’áatal u k’ajla’ayil jump’éel ba’al, míin tu paachil k’iine’, leti’e’ ba’ax kun a’albil ti’ jump’éel t’aan láayli’ kuxa’ane’. [i]Mérida, Yucatán[/i] [b] [email\xa0protected] [/b] Consulta la versión en español, [a=https://www.lajornadamaya.mx/2019-02-21/Hablar-es-resistir]aquí[/a].']"
Horario de verano: yaan wáaj u beelal,05/03/2019,"[""Angélica Enciso L. Oochel Fernando Eloy K'iintsil Martes 5 ti' marzo, 2019 Ciudad de México Walkila’, u k’e’exel oora, k’ajóolta’an beey horario de verano, suuk u yúuchul tu winalil abril tak octubre, táan u jach tsikbalta’al ichil tuláakal u lu’umilo’ob yóok’ol kaab. Tu lu’umil Méxicoe’, je’ets’ u káajal u k’e’exel tu ja’abil 1996, ba’ale’ ma’ tuláakal tu’ux ku beeta’ali’: máasewal kaajo’obe’ ma’atech u k’exiko’ob u yoora’ob, tumen le je’elo’ ku je’ets’el tumen Yuumtsil, beyxan ma’atech u k’e’exel tu lu’umil Sonora yéetel Quintana Roo. Beyxan tu múuch’il Unión Europeae’, lu’umo’ob táakano’obe’ k’a’anan u jets’iko’ob wa láayli’ yaan u k’exiko’ob u yorao’ob táanil ti’ u k’iinil 31 ti’ marzo, tumen le ja’ab máaniko’ beeta’ab jump’éel k’áat chi’ ti’ kaaj, tu’ux chikpaje’ u ya’abil kaaje’ ma’ táan u éejentik u beeta’al le k’eexila’ tumen ku beetik k’aas ti’ u toj óolal wíinik. Tu lu’umil México, tu ja’abil 2001 ka k’uch tak Suprema Corte de Justicia de la Nación, u jejeláasil tuukul yóok’lal. Ernesto Zedillo, máax tu beetaj u jala’achil Méxicoe’, tu jets’aj u beeta’al u k’eexil horario de verano 23 ja’abo’ob paachil. Ti’al u ja’abil 2001, úuchik xan u k’áatchibta’al u kajnáalilo’ob Ciudad de México, le máax beetik u jo’olpóopil jala’ache’, Andrés Manuel López Obrador, tu jets’aj kaaje’ jumpáay yanik ti’ ba’ax ku je’ets’el; le beetike’ yanchaj jump’éel a’almaj t’aan tu ts’áaj k’ajóoltbil tu táan Corte. Ba’ale’ máax beetik u jala’achil México te’e k’iino’obe’, Vicente Fox, tu jets’aj xan jump’éel a’alamaj t’aan ti’al ma’ u jumpáaykunsa’al kaaj ti’ u k’e’exel oora. Beey túuno’, Cortee’ tu jets’aje’ mix juntúul ti’ leti’ob ku páajtal u jets’iko’ob u ts’ook t’aanil ti’al u k’e’exel oora, ts’o’okole’, ichil ba’ax jets’a’an ti’ U Almejen Noj A’almajt’aanil u Múuch’ Péetlu’umilo’ob Méxicoe’, unaj u sáasilkúunsa’al tumen Congreso ba’ax ku beetbil. Beey úuchik u je’ets’el tumen Legislativo u a’almaj t’aanil Ley del Sistema Horario. Walkila’, u diputadoil Morena, Carlos Castillo Pérez táan u péektsiltik ti’ u Congresoil Ciudad de Méxicoe’, ka páatak u k’e’exel le a’almaj t’aana’. Zedilloe’, tu ya’alaje’, a’almaj t’aane’ je’ets’ ti’al u yáanta’al kaaj, tumen beyo’ ma’ táan u seten k’a’abéetkunsa’al sáasil, ts’o’okole’ ma’ xan táan u k’a’abéetchajal combustibles ku meyaj ti’al u yantal, tukulta’abe’ beyo’ yaan u yéensa’al beyka’aj ba’al k’askúuntik yóok’ol kaab. Ichil ba’ax ts’áab k’ajóoltbil tumen Fideicomiso para el Ahorro de Energía Eléctrica, tu’ux táakpaj Comisión Federal de Electricidad yéetel Instituto Nacional de Electricidad y Energías Limpias, tu ja’abil 2017e’ horario de veranoe’ tu beetaj u líik’sa’al wa u áahorrarta’al mil 311 millonesil pesos, le je’elo’ ku taal u ts’áaj, ichil bix u na’atal u xookil u k’a’abéetkunsa’al sáasil ti’ najo’obe’, kex 589 mil najo’ob casas habitación wa leti’e’ beyka’aj sáasil ku k’a’abéetkunsa’al tu lu’umil Tlaxcala, ts’o’okole’ yaan u páajtal u yila’al uláak’ utsil ba’alo’ob wa ka beeta’ak uláak’ nu’ukbesajo’ob, beey úuchik u ya’alik Daniel Chacón, juntúul máax u jach ojel ba’al yóok’lal Iniciativa Climática de México. Beyxan tu ya’alaj Arizona yéetel Hawai, ti’ u lu’umil Estados Unidose’,  ma’atech u k’e’exel xan oora. K’áat chi’ beeta’ab tumen Unión Europeae’ tu chikbesaj kaaje’ ma’atech u éejentik u k’e’exel oora, ts’o’okole’ asab ma’alo’ob u yilko’ob u p’áatalo’ob bul ja’ab yéetel horario de verano; u 84 por cientoil máax k’áatchibta’abe’ tu ya’alaje’ ma’alo’ob ka tse’elek ti’al u yutsil u toj óolal wíinik yéetel tumen ma’ ya’ab u yáantaj ti’al ma’ u xu’upul sáasil.""]"
Red Hot Chili Peppers yaan u paax tu yúuchben tuunilnaj Giza,15/03/2019,"[""Europa Press Boonil ca.ma.leon K'iintsil Ciudad de México Viernes 15 ti' marzo, 2019 U múuch’ paaxil Red Hot Chili Peppers tu ts’áajo’ob k’ajóoltbile’ yaan u k’aayo’ob bejla’a viernes 15’ ti’ marzo tu yúuchben kaajil Giza, Egipto. Californiano múuch’ile’ u k’áat u k’a’anankúuns paax ken u beetej, le beetike’ yaan u páajtal u cha’antal yéetel u yáantajil streaming ti’ u kúuchilo’ob Internet yéetel ti’ YouTube, le ken u chuk 11 ja’atskab k’iin ti’ bix u na’atal u máan k’iin Pacífico. “Le ken yanak jump’éel túumben kúuchil ti’al paaxe’, ku tíita’al in wíinkilal yóok’lal u ki’imak óolalil in k’ajóoltik túumben kúuchil, tumen kin k’ajóoltik u miatsil, kin k’ajóoltik éetajilo’ob, kin túuntik janalo’ob, kin wúuts’bentik uláak’ ba’al yéetel kin wu’uyik uláak’ u jumil paaxo’ob”, ku ya’alik bajista Flea. Ts’o’okole’ ku ya’alik: “Kaambal, kaambal, kaambal. Táan u yúuchul mantats’ walkila’. In puksi’ik’ale’ jach ki’imak u yóol tumen u yojel yaan u kóojol Egipto. Kin jach níib óoltik le noj ba’al yaan in kuxtatika’”. “Úuchben kaaje’, jak’be’en óol u yila’al”, ku ya’alik: “Táan k multik le túumben páajtalila’. Uts tin wich Egipto ts’o’okole’ ku jach beetik u ki’imaktal in wóol in bini’”. Ka’alikile’, Red Hot Chili Peppers táan u meyajtiko’ob u túumben álbumo’ob, leti’e’ ku taal tu paach The Getaway (2016), kex tumen walkila’ ma’ jéets’ek ba’ax k’iin ken ts’a’abak k’ajóoltbil.""]"
"Jóok’sa’ab jump’éel puksi’ik’al ich 3D,  yéetel u yáanatajil u tejidoil juntúul wíinik",17/04/2019,"[""Notimex K'iintsil Miércoles 17 ti' abril, 2019 Aj xak’al xooko’ob ti’ Universidad de Tel Aviv tu ts’áajo’ob k’ajóoltbil lunes máanika’, jump’éel u yáax prototipoil puksi’ik’al jóok’sa’an ich 3D yéetel u yáantajil u tejidoil juntúul wíinik. Ba’ax beeta’aba’ jump’éel noj xáak’ab táan u yantal ti’ its’at yéetel ti’al u paachil k’iino’ob le ken jo’op’ok u beeta’al ba’ax k’ajóolta’an beey trasplantes de órganos. Túumben ba’ala’ beeta’ab tumen ka’aatúul aj xak’al xooko’ob, Tal Dvir ku meyaj ti’ Facultad de Ciencias de la Vida, ti’ Universidad de Tel Aviv (TAU), yéetel Nadav Nur, juntúul u xoknáalil Ciencias Avanzadas, ti’ jump’éel múul meyaj yanchaj ichil Facultad de Ingeniería yéetel Centro Biotecnológico Segol. “Yáax juntéen u beeta’al jump’éel puksi’ik’al yéetel u yáantajil impresora 3D, ba’ale’ ti’al ka páatake’ k’a’abéetkunsa’ab u tejidoil juntúul k’oja’an”, beey úuchik u tsolik Tal Dvir, máax jo’olbes u beeta’al xak’al xook, ti’ jump’éel k’a’aytajil tsikbal beeta’ab ti’al u ts’a’abal k’ajóoltbil puksi’ik’al artificial tridimensional, tumen jach jaaj xan ku ch’a’ak u yiik’. Dvire’ tu ya’alaj káaj u kaxta’al bix je’el u páajtal u jóok’sa’al u órganosil wíinik yéetel u yáantajil jump’éel kuxa’an tejido, úuchik u patjo’oltal impresora 3D. Tumen le je’elo’ jump’éel ba’al jach k’a’anan ti’al its’at, ti’al u yúuchul ts’aakankil yéetel ya’abach juntéenake’ ti’al tuláakal máaxo’ob k’oja’anob ts’o’okole’ k’a’abéet ka máansak ti’ob jump’éel órgano. Ba’ax beeta’aba’, ku je’eik joolnak ti’al ba’ax ku taal yéetel ts’aakankil, ku beetik u yantal alab óolal ti’al máaxo’ob k’a’abéet u máansa’al ti’ob jump’éel órgano, ba’ale’ ka páatak u beeta’al ti’ laboratorios, ti’al beyo’ ma’ u yantal u ya’alal ma’atáan u ts’a’abal ti’ob ba’ax ku k’a’abéetchajal, beey úuchik u ya’alal tumen u aj xak’al xookil Universidad de Tel Aviv. Aj xak’al xooko’ob táakpajo’ob te’e meyaja’, tu ya’alajo’ob yéetel túumben ba’ax beeta’ana’, yaan u páajtal u jach káajal u k’a’abéetkunsa’al je’el bix tukulta’ane’ tak ichil lajun ja’abo’ob, tu tsikbaltaj Dvir. Tu tsolaje’ chuka’an puksi’ik’al jóok’sa’ab yéetel 3D: yaan u vasos sanguíneos, beeta’an yéetel colágeno, cartílago yéetel tejidos de la válvula aórtica. Tu ya’alaj puk’si’ik’ale’ óoli’ beyka’aj u nojochil u puksi’ik’al juntúul t’u’ul ba’ale’ ma’ beeta’ak u meyaji’, impresión ich 3De’ jump’éel noj xáak’ab, tumen u beeta’al jump’éel jach je’ex u ti’al juntúul wíinike’ unaj u k’a’abéetkunsa’al láayli’ le nu’ukulo’ob ch’a’ab ti’al u beeta’al le je’ela’, beey je’ets’ik tu ts’íibil Ha’aretz Daily ti’ Internet.""]"
2 mil u ja’abilo’ob ki’ bokil yaan u ye’esa’al París,18/04/2019,"[""AFP Oochel AFP K'iintsil París. Jueves 18 ti' abril, 2019 Ki’ book wa perfumee’ k’a’abéetkunsa’ab ma’ili’ yanak u k’iinilo’ob Cristo, le ken yanak máax mukbil, ti’al u k’as sa’atal u tu’il ba’al tu k’iinilo’ob Edad Media yéetel te’e k’iino’oba’ ku na’atal beey jump’éel ayik’al yéetel ki’ óol ba’al. Le je’ela’ chéen jayp’éel ba’al ku páajtla u tsikbalta’al yéetel u yila’al ti’ jump’éel túumben kúuchil cha’an yaan París. Ti’ jump’éel u tu’uk’il palecete aktáan yaan ti’ ópera Garnier, tu k’íiwikil u noj kaajil Franciae’, ti’ jump’éel naj líik’sa’ab tumen baatsil Fragonarde’, ku ye’esa’al jejeláas its’at yaan u yil yéetel jump’éel u kaajil Costa Azul, tu’ux síij u tuukilil ki’ bokil yóok’ol kaab; tu ja’abil 2018e’ táakbesa’ab ichil u tsoolil patrimonio cultural inmaterial beeta’an tumen Organización de las Naciones Unidas para la Educación, la Ciencia y la Cultura. “Wa kin taasik in paalalo’ob weye’, ma’ in k’áat ka náakak u yóolo’obi’. In k’áat xan ka ila’ak tumen chino aj xíinximbalo’ob, bix u beeta’al u meyajil ki’ bokil Francia”, tu tsolaj  Agnès Costa, juntúul láak’il u baatsil Fragonard yéetel máax jo’olbesik xan u beeta’al kúuchil cha’an. Yéetel u yáantajil juntúul guíae’, aj xíinximbalo’obe’ yaan u páajtal u yilko’ob jump’éel órgano, u nu’ukulil meyaj perfumista, tu’ux yaan kex 400 u p’éel frascos ti’al u xa’ak’tal ba’al, le je’elo’ k’a’abéetkunsa’ab tak siglo XX, ts’o’okole’ yaan u yila’al ka páatak u mu’uch’ul ba’ax ku yila’al yéetel u book ba’al. Jump’éel ti’ le noj ba’al yaan u yila’al ti’ le e’esajila’, leti’ u máabenil María Antonieta, x ajaw u ki’ bokkíinsmajubáaj, máax kúulpachchaj ti’ u yéet kaajilo’obe’ tumen leti’e’ mantats’ ku yichkíil, beey úuchik u kanik tumen ti’ líik’ Viena. Ba’ax k’ajóolta’an beey pomander, nu’ukulo’ob beeta’an yéetel metal tu’ux ku líik’sa’al t’u’uts’ukil ba’al u ts’u’uts’maj ki’ book aceite, ku meyaj ti’al u tsikbalta’al bix máanik Edad Media. Ts’o’okole’ ki’ boke’ p’áat beey pagano ba’al ti’al Najil k’uj, ba’ale’ kex beyo’ láayli’ u na’atal beey jump’éel ba’al yaan u muuk’ ti’al u xu’ulsik k’oja’anil ku yantal yóok’lal ja’. Wíiniko’ob ku náachtalo’obe’ ku suuto’ob yéetel jejeláas ba’al ki’ u bookil. Vinagrese’, mejen luucho’ob jach ki’ u booko’ob yéetel ku k’a’abéetkunsa’al ka’ach ti’al u su’utul tu yóol ko’olel tumen jach jeep’el u nook’o’ob.""]"
"Kíim j boonil Rafael Coronel, máax tu chikbesaj “x ma’ k’a’anan wíiniko’obi’”",09/05/2019,"[""Mónica Mateos-Vega Boonil: Junxéet’ ti’ u boonil Asunto enredado, ch’a’aban ti’ u áanalte’il Rafael Coronel, cincuenta años de pintura, 1949-1999, jóok’sa’ab tumen ISSSTE. K'iintsil Jueves 9 ti' mayo, 2019 J boon zacatecanoil, Rafael Coronel, máax tu chikbesaj bix u jaajil u yich latinoamericanoil wíinik “x ma’ jats’utsil ba’al”, je’el bix u ya’alik leti’o’, kíim tu k’iinil ka’awjeak, ka’alikil ts’o’ok u chukik 87 u ja’abil, beey úuchik u tsolik u yaal Juan Rafael Coronel Rivera, ts’o’okole’ ma’ tu ya’alaj mixba’al uláak’ wa ba’ax yóok’lali’. J its’at máake’, kaja’an tu noj kaajil Cuernavaca, Morelos, tu’ux tu beetaj tak tu ts’ook k’iinil u kuxtal ba’ax jach uts tu yich: boon, u máan u monláant k’oj suuk u beeta’al México yéetel u máan tsikbal yéetel u nojoch máakilo’ob yaan ti’ mejen kaajo’ob, tumen beey u kaxtik túumben icho’ob yéetel ba’alo’ob ku ts’áak ka’ach u yóol u meyaj. Coronele’ ma’ utschaj tu yich u tsikbal yéetel kúuchilo’ob k’a’aytik péektsilo’ob, mix u t’aan tu táan ya’aba’ach máak tumen su’lak, ku ya’alik. Ka ila’ab u yáax e’esajil meyaj tu beetaj tu kúuchil Museo del Palacio de Bellas Artes, tu ja’abil 1959e’, (28 u ja’abil yaan ka’ach te’e k’inako’obe’) tumen u críticoil its’at Luis Cardoza y Aragóne’, leti’e’ tu ts’íibtaj tu yu’ubaj óoli’ beey “tu táan juntúul géiser yanchaje’”, tumen boono’obe’ “chika’an jajalkil úuchik u beeta’al, yéetel tu patjo’olil meyaje’ chika’an síis óol yéetel ti’ yani’. Sayab ja’e’ líik’il ku beetik, tu bin u jéenantikubáaj”. [b]U j kaaxanil u yich máak[/b] Rafael Coronel Arroyo, juntúul j mexicanoil ku boon k’a’anan yóok’lal u meyaj, síij tu lu’umil Zacatecas tu ja’abil 1932. U yíits’in juntúul k’a’anan its’at wíinik yanchaj México:  Pedro Coronel. Xooknaj Escuela Nacional de Pintura y Escultura La Esmeralda, tu’ux tu mu’uk’ankunsaj u yóol ti’al u beetik its’at, tumen jach paal ka’a káaj yéetel, u noole’ ku bonik u nikte’ilo’ob najilo’ob k’uj. Tu k’iinil 16 ti’ abril ti’ u ja’abil 2000e’, j ts’a’ab k’ajóoltbil jump’éel k’áat chi’ tsikbal tu puk’il ju’unil La Jornada tu’ux tu k’a’ajsaj bix máanik u kuxtal ka’achjunk’aal u ja’abil, tumen tu yóotaj u beetik u abstractoil j boonil, le beetike’ tu beetaj kex 300 u p’éel boono’ob yéetel estilo je’elo’, jayp’éel ti’ le je’elo’obe’ chéen beey tu p’ataj tu táalleril. Ba’ale’, ka tu yáax xíimbaltaj Europae’ tu yilaj “tuláajal galeríaob yéetel kúuchilo’ob e’esjail yaan yóok’ol kaabe’ jach ku ye’esa’al abtracto boonil. Ka suunajen Méxicoe’ k’as luba’an in wóol. Ba’ale’ tin tukultaj: tene’ jach ma’alo’ob in boon. Le beetike’, tin tselaj abstracto boonil, ka káaj in kaxtik bix in bonik u yich wíinik, ba’ale’ ka náachchajak ti’ ba’ax ts’o’okili’ u yáax beeta’al tumen muralistas: taakchaj in bonik ba’ax yaan tu ts’u’ revolucionarioil wíinik”. Beey úuchik u káajal u tóop’ol u yich máak yéetel u wíinkilalo’ob, tu’ux chikpaj u jela’an búukinajo’ob, u yoochel máaxo’ob k’aaba’inta’an beet “x ma’ páatajil máako’ob”, máaxo’ob “ma’ k’a’anantako’ob yéetel ma’ tu páajtal u yilko’ob ba’ax ken u beeto’ob yéetel u talamilo’obi’”, ok’om óol máako’ob. Junmp’éel ti’ le boono’ob tu beetaj Rafael Coronele’, k’aaba’inta’an beey La mujer de Jerez (1952), tu bonaj yéetel crayolas tumen mina’an taak’in ti’ ti’al u manik óleos wa acrílicos. Yéetel le meyajil je’elo’, tu náajaltaj jump’éel áantaj, 300 pesos ku k’u’ubul ti’ ichil jun ja’ab, ts’o’okole’ leti’ ka yáax páatchaj u ch’uykíinsa’ab jump’éel u meyaj tu pak’ilo’ob  Museo del Palacio de Bellas Artes.""]"
Jch’a’ab u tso’otsel oso ti’al u beeta’al aislante sintético tu’ux ku p’áatal k’íinalil,13/06/2019,"[""Europa Press Oochel Reuters K'iintsil Jueves 13 ti' junio, 2019 U ts’o’otsel oso polare’ jch’a’ab ti’al u beeta’al jump’éel sintético aislante ku kaxtik u k’atik u beel k’íinalil wa u beetik u p’áatal ooxol tu’ux yaan, je’el bix u yúuchul yéetel u jaajil tso’ots. U jela’anil yéetel u tso’otsel uláak’ mamífero ba’alche’ob wa u tso’otsel u pool wíinike’, leti’ u joolilo’ob. Yéetel u yáantajil microscopioe’, jujump’éel tso’otsele’ yaan jump’éel chowak chuunil yéetel cilíndrico jo’ojol yanik ti’ jump’éel toj t’o’ol yaan tu ts’u’. Ts’o’ok u yúuchtal ojéelta’ake’ bix yanik yéetel u nojochil le joolilo’oba’ leti’ ba’ax beetik u yantal jejeláas u sak teep’ilo’ob. Ba’ale’ láayli’ ti’ xan ku jóok’ol ba’ax beetik u p’áatal k’íinalil yiknáalo’ob, ma’atech u ch’u’ulul yéetel ku sáats’al, ba’alo’ob ku kaxta’al u beeta’al yéetel aislante térmico. “U tso’otsel oso polare’ ts’o’ok u p’a’atal tu beel yanik ti’al u yáantaj ma’ u sa’atal k’íinalil le ken u beet ke’el wa le ken yanak koj síis, le beetike’ jump’éel no’ojan ba’al ti’al u beeta’al aislante de calor sintético. Le ken beeta’ak aerogel ichil u tubosil carbono, ku páajtal u beeta’al jump’éel nu’ukul análogo beeta’an yéetel jump’éel ba’ax ku sáats’al yéetel sáal, tu’ux ka páatak u p’áatal k’íinalil ba’ale’ ma’ ti’al ka k’asak tu paach k’iini’”, beey úuchik u tsolik Yu Shuhong, juntúul ti’ le máax táakpaja’an ti’ le xak’al xooko’ yéetel u jka’ansajil Universidad de Ciencia y Tecnología de China (USTC, yóok’lal bix yanik u k’aaba’ ich inglés) ti’ Academia China de Ciencias.""]"
Yáax mil,17/06/2019,"['La Jornada Maya K\'iintsil Lunes 17 ti\' junio, 2019 Jo\', Yucatán Yaan xookolo\'obe\' ku naak\'o\'ob to\'on. Jun, le yáaxo\'. 10,100, 1000... yaan ba\'ax ti\' u xookil jun yéetel mixba\'al, tumen tak ichil u t\'aanil ba\'ax ku yúuchul ti\' ba\'ax ku k\'aaba\'tik futuro presente -le yaan ti\' computadoraobe\'- ku ts\'íitpajal yéetel u xookolil mixba\'al yéetel jun. Ka\'ach úuche\', ka\'a káaj kxooke\', u ya\'alal mile\' jump\'éel bix u ya\'alal xan mina\'an u xuul wa ba\'ax. Jach talam u tukulta\'al bix jump\'éel ba\'al le ken a\'alak u milesil le wa ba\'axo\'. Mina\'an u múuch\'ilo\'ob mil, chéen u neek\' trigo, arroz wa ixi\'im. Mina\'an talamilo\'ob ts\'o\'okole\' ti\' mixmáak yaan millones. Ts\'o\'okole\', ka káaj u yantal u ch\'i\'ibal wíinike\', ti\'al u je\'ets\'el beyka\'aj u flotail jump\'éel cheem tajan nojoche\', ku ya\'alale\' yaan u milesil cheemo\'ob. Agamenóne\', je\'el bix úuchik u ya\'alal tumen Homeroe\', jóok\' u biinbal yéetel Aquiles, Ulises yéetel ""maanal ti\' mil u p\'éel cheemo\'ob"" ti\'al u lots\'ik Troya yéetel u máan yóok\'ol Helena tuka\'atéen. Una imagen vale mil palabras, uláak\' jump\'éel bix u ya\'alal mile\' jump\'éel ba\'al óoli\' mina\'an u xuul, tumen kex yéetel mil signose\' chéen p\'éel u páajtal u ya\'alal jump\'éel ba\'al mina\'an t\'aan ti\'al u je\'ets\'el bixij. Beey túuno\', úuchben japonesa tuukule\' ku ya\'alik xan: El que fabrique mil cigüenas de origami en un día, podrá pedir un deseo que quiera a una cigüeña. Kex tumen ma\'atech u ya\'alal máakalmáak u cigueñaile\', mix wa je\'el u ts\'a\'abal ti\' máak le ba\'ax ku ts\'íiboltiko\'. Ts\'o\'okole\', mil áak\'abo\'obe\' tuláakal u yáak\'abilo\'ob yóok\'ol kaab. Mil yéetel uláak\' jump\'éel áak\'abe\' leti\' bix u ya¿alal ""tuláakal u súutukil yóok\'ol kaab yéetel ken ts\'o\'okoke\' uláak\' jump\'éel k\'iin"": Leti\' bix u na\'atal túun u chuuka\'anil u máan k\'iin na\'atabik tumen Scheherezada ti\'al u beetik u yaabilta\'al tumen sultán Shahriar. Chéen wa jaytúul máak na\'atike\', leti\'e\' chéen tu tsikbaltaj mil u p\'éel tsikbalo\'ob, tumen tu xookil u yáak\'abil mil yéetel uláak\' jump\'éele\', leti\'e\' súut x-atantsil. Wa u su\'utul u yáax tuukulil Hezar-afsanae\', ts\'íibta\'an ich persa t\'aan, u k\'áat u ya\'al ich káastelane\' Los Mil Mitos. Beeyxan, ku ya\'alale\', mil u p\'éel golo\'ob oksa\'ab tumen Rey Pelé k\'iin jach ku báaxal; mil u p\'éel imparables k\'a\'abéet xan u nu\'up\'ul tumen juntúul jaats boola ti\'al ka páatak u k\'a\'ajsa\'al ichil u k\'ajla\'ayil Rey de los Deportes, ts\'o\'okole\' leti\' xan u xookil jaytéen úuchik u loots\' Roger Federer ichil u k\'ajla\'ayil tenis. Beyo\', mil xan le ku k\'a\'abéetchajal ti\'al u ti\'alinta\'al Troya; mil xan le ku k\'a\'abéetchajal ti\'al ka páatak u ya\'alal bix jump\'éel oochel, ts\'o\'okole\' mil xan le ku k\'a\'abéetkunsa\'al ti\'al u ti\'alinta\'al jump\'éel puksi\'ik\'al náachchaja\'an wa u tuukul máaxo\'ob ma\'atech u éejentiko\'ob mixba\'al.']"
ONUe’ ku ya’alik sajbe’entsil u yantal apartheid climático,26/06/2019,"['Reuters Oochel Ap K\'iintsil Miércoles 26 ti\' junio, 2019 Ginebra Yóok’ol kaabe’ táan u xíimbaltik u bejil ti’al u k’uchul ""apartheid climático"", tu’ux ayik’alo’obe’ ku kaxtiko’ob bix u púuts’ulo’ob ti’ u jach k’aasil ba’al táan u yúuchul yóok’ol kaab yóok’lal calentamiento global, ka’alikil óotsil máako’obe’ ku asab yilko’ob u k’aasil, beey úuchik u je’ets’el ti’ u tsol ts’íibil Naciones Unidas jts’a’ab k’ajóoltbil martes. Ts’íibe’, jts’a’ab k’ajóoltbil tu kúuchil Consejo de Derechos Humanos ti’ ONU, tumen t’aanaj Philip Alston, juntúul máak jach kaambanaja’an yóok’lal u jach óotsilil wíinik, máax tu ya’alaje’, mola’ayobe’ unaj u beetiko’ob k’a’anan ba’alo’ob ti’al u yaktáantikuba’ob ti’ cambio climático, ba’ale’ ma’atáan u páajtal u p’a’atal óotsil máako’ob tu k’abo’ob ti’al u kaláantalo’ob. “U jach p’áatal tuláaka’al ba’al tu k’ab privado mola’ayobe’ je’el u beetik ka jach chikpajak apartheid climático tu’ux ayik’alo’obe’ ku bo’olo’ob ti’al u púuts’ulo’ob ti’ u jejeláas k’eexilo’ob táan u yantal tu chokolil yóok’ol kaab, wi’ijil yéetel xwo’okinil kuxtale’, ka’alikil u yalabil máako’obe’ yaan u muk’yajtik ba’al”, tu ts’íibtaj. Alstone’ tu ch’a’achibtaj neoyorquinoilo’ob jach p’áata’abo’ob tu juunalo’ob xma’ sáasili’, ts’o’okole’ ma’ xan áantabo’ob úuchik u jaats’ chak ik’al Sandy tu ja’abil 2021, ka’alikil “Goldman Sachse’ bak’pachta’an tumen u múuch’ilo’ob saam u ts’o’okole’ yaan xan sáasili’”. U p’a’atal tuláakal ba’al tu k’ab privado mola’ayob ti’al u kaláantikubáaj máak ti’ bix táan u máan k’iino’obe’, ichil jach ooxolil wa ke’elil, wa tak le ken ka’anchajak u ja’il k’áak’náabe’ “óoli’ ku jach jets’ik u loobilta’al u páajtalil wíinik, tumen ayik’alo’obe’ ku ts’aatáanta’alo’ob yéetel óotsilo’obe’ chéen tu juunal u p’a’atalo’ob”, tu ts’íibtaj. “Tak k’iin jach táan u yutsil bin ba’alobe’, cientos millonesil máako’obe’ yaan u yantal u yilko’ob ba’ax ken u beeto’ob tumen ma’ jeets’el wa yaan ba’al ti’al u jaanto’obi’, yaan u yantal u luk’ulo’ob ti’ u lu’umilo’ob, yaan u yantal k’oja’ano’ob yéetel kíimil”. Tsol ts’íibe’ ku t’aan yóok’lal meyaj ku taal u beeta’al tumen jala’acho’ob tumen chéen ku túuxtik u ajmeyajo’ob ti’al ka “tse’eknako’ob”, kex tumen ajxak’al xooko’ob yéetel ajmeyaj máako’ob yóok’lal yóok’ol kaabe’ táan u ya’aliko’ob sajbe’entsil ba’ax ku yúuchul lik’il u ja’abil 1970.']"
"Ba’ax tin wayak’taje’ táan in ts’íibtik, ts’o’okole’ láayli’ p’aatal u sak ju’unil, ku ya’alik xclavadista",16/08/2019,"[""Abril del Río Oochel EFE K'iintsil Viernes 16 ti' agosto, 2019 Jach uts tin wich láayli’ u chíimpolta’al in meyaje’; tene’ táan in beetik tumen beey in ts’íibtik in k’ajla’ayil, ba’ax tin wayak’taj ken in beetej, le táan in beetiko’ yéetel tu’ux láayli’ p’aatal sakwáal ti’al in ts’íib. Beey úuchik u t’aan ti’ jump’éel k’áatchi’ tsikbal beeta’ab ti’ Paola Espinosa úuchik u ts’o’okol u táakpajal tu keetil  Juegos Panamericanos –u jo’otéenil u táakajal ti’ le keetilo’- tumen leti’ máax asab ya’ab medallas ts’o’ok u náajaltik, tu much’aj 15 u p’éelal. Ti’ le je’elo’obo’, waxakp’éele de oro, uláak’ kamp’éele’ de plata yéetel óoxp’éel de bronce. Le je’elo’ úuch tu paach ka’ap’éel semana úuchik u náajaltik u táakpajal ti’ olimpiadas Tokio 2020, ichil u keetil Campeonato Mundial de Gwangju, ti’ trampolín sincronizado, tu’ux yaan u yantal u jel ketikubáaj le ja’ab ku taalo’. “Uts tin wich in wu’uyik teen máax chikbesik in lu’umil, uts tin wich na’en, táan u jeel jóok’ol táanil, táan in suut in beet ba’ax uts tin wich, ba’ax jach ku naak’ ten in beetik, ts’o’okole’ ma’ chéen táan in suut, táan in suut tu beel; táan in meyaj, in lep’ik in wóol ti’al in béeykunsik ba’ax in k’áat, ts’o’okole’ wa tumen kaaj yéetel deporte láayli’ u chíimpoltikeno’ob no’ojanen ti’al in beetike’, tene’ láayli’ yaan in meyaj tu yóok’lal. Mixba’al ku si’ibil Leti’ le ba’ax ts’o’ok u ka’ansik teen deporte: mixba’al ku si’ibil, tuláakal ba’ax yaan tene’, yaan tumen ts’o’ok in meyajtik yéetel in ts’áak’ in wóoli’, tu ya’alaj Paola. Walkila’ 33 u ja’abil, xclavadista náajalnaj Roma 2009e’ ku ya’alik leti’e’ juntúul túumben Paola táan u jeel ch’a’ak bej ti’ úuchik u yantal u chaampal, láayli’ táan u jach entrenare’ ti’al ka na’akak u aalil yéetel u masa muscular ti’al u asab ch’íikil tu séebanil luk’il le trampolino’, tumen wa ma’atáan u máan u aalil ti’ 49 kilogramose’, ku jela’antal xan ba’ax ku taal u ye’es le ken u beet clavados, beey chikpaj ti’ u keetil Panamericanos de Lima 2019 yéetel xan ti’ keetil beeta’ab  Corea del Sur. Paola’ káaj u ketikubáaj ti’ Panamericanos tu ja’abil 2003, tu’ux tu náajaltaj ka’ap’éel u medallail plata, ti’ u keetil sincronizados ti’ óoxp’éel yéetel lajun metros, yéetel u láak’inajil Laura Sánchez, tu ts’ooke’ leti’e’ tu keetil Lima beeta’ab 16 ja’abo’ob paachil tu’ux tu náajaltaj ka’ap’éel u medallasil bronce, tu keetil trampolín de un metro yéetel óoxp’éel metro ti’ sincronizados yéetel Dolores Hernández. Jump’éel clavado ma’ patal úuchik u beetik ti’ u keetil óoxp’éel metro individuale’, tu tselaj ti’ jump’éel medalla, tumen kex béeychaj u náakal tak 8.5 u calificacióne’, ma’ páatchaj u na’akal, chéen tu bolonkúuchil k’uchij ti’ u keetil Panamericanos. U káajsa’al u beeta’al túumben clavados, kex chéen jump’éel tu’ux ka yanak uláak’ u talamil ti’al beyo’ u páajtal u je’ets’el u náajalta’al wa ba’ax le ken beeta’ak, ku beetik u yantal u babalbeetik ya’abach juntéenak ti’al u jóok’ol ma’alobil. Jump’éel ba’al taak in uts beetik; unaj in jach kaambal yéetel máax ka’ansiken; kexi’ wa ka béeyake’, ba’ale’ táanil ti’ le je’elo’ unaj in yáax tukultik bix ken in beet ti’al ka na’akak in aalil, ti’al in wáantikimbáaj. Tu ts’ooke’ Paolae’ t’aanaj yóok’lal medalla tak u náajaltik tu juunal tak bejla’a ma’ béeyake’, ma’ xaan ka u béeykuns Toki 2020. “Jach jaaj kin tukultik, ts’o’okole’ kin wa’alik jump’éel noj páajtalil, tumen ich Juegos Olímpicos, ba’ale’ beyxan jach in ts’aamaj in wóol ti’  sincronizados, kexi’ ka béeyake’”, tu ya’alaj.""]"
Ku k’iimbesa’al 50 ja’abo’ob yanak u Metroil Ciudad de México,05/09/2019,"[""Notimex Oochel Ch'a'aban Internet K'iintsil Ciudad de México Jueves 5 ti' septiembre, 2019 Jo’oljeak miércolese’, k’iimbesa’ab 50 ja’abo’ob úuchik u yantal Sistema de Transporte Colectivo Metro de la Ciudad de México, jump’éel noj ba’al ti’al kaaj tumen ku k’a’abéetkunsa’al ti’al u máan máak ich kaaj. Jump’éel k’iin je’el bix jo’oljeak, 5 ti’ septiembre ba’ale’ ti’ u ja’abil 1969, káaj u meyaj u yáax bejil metro Sistema de Transporte Colectivo, ku káajal u yáalkan lak’in yéetel ku bin tu bejil chik’in, lik’ul Zaragoza tak Chapultepec. Ichil u lajun ja’abilo’ob 1950, ka yáax tukulta’ab u beeta’al Metroe’, U Noj kaajil Méxicoe’ ma’ jach nojochi’, ma’ je’el bix walkila’, ba’ale’ u meyajil  autobuses yéetel tranvíase’ jach talam yanik. Tu k’ab Ingeniero Bernardo Quintana jp’a’at ka beeta’ak jump’éel jool yáanal u lu’umil jump’éel noj kaaj líik’sa’ab yóok’lal u ja’il áak’al, tu’ux ojéela’anile’ ku tíita’al lu’um yéetel jeets’el úuchben kaaj ka’achij. Ichil ba’alo’ob ts’o’ok u kaxta’al yáanal lu’ume’ ti’ yaan u baakel u pool juntúul mamut kex bulukp’éel millonesil ja’abo’ob u yúuchbenil, walkila’ ti’ ku ye’esa’al tu estaciónil Talismán; beyxan ti’ yaan jump’éel úuchben p’íichtuunich wóolis naj beeta’ab ti’ Ehécatl, azteca yuum iik’, tu’ux llíik’sa’ab tu bak’pachile’ estación Pino Suárez; ts’o’okole’ tu ja’abil 2010e’, kaxta’ab jump’éel azteca muukulil yaan kex 500 ja’abo’ob u yúuchbenil. Sáansamale’ ku yanatal ya’abach máako’ob k’a’abéetkunsik u 195il estacionesil chimes k’áak’, le beetike’ u Metroil u noj kaajil Méxicoe’ ku p’asbaltik u ye’esik its’at yéetel miatsil ti’ máaxo’ob ku máano’ob te’elo’, ts’o’okole’ chéen jo’op’éel pesos ku tojoltik u na’akal máak; tu estaciónil La Razae’ yaan jump’éel kúuchil e’esajil its’at ku p’isik 600 metros u chowakil, le je’elo’ k’ajóolta’an beey Túnel de la Ciencia. Yóok'lal xane' u kaaxanil ku meyaj yóok’ol kaab Googlee’ tu k’iimbesaj u 50 ja’abil úuchik u yantal Sistema de Transporte Colectivo Metro de la Ciudad de México, le beetike’ tu jóok’saj jump’éel doodle jejeláas u boonil. Oochel jóok’sa’ab tu yáax wáalil u asab k’a’anan kaaxanil Internete’ tu chikbesaj jump’éel chimes k’áak’ yéetel u kóokots wíinkilal ti’ jayp’éel ti’ le lajka’ap’éel líneas chukbesik tuláakal Metro yéetel jayp’éel ku núup’ul yéetel ferrocarriles tu baantai noojol yéetel teleféricos yaan xaman, ku k’áatik u bak’pachil Ciudad de México tu’ux asab ya’ab máak kaja’an ti’ u yáax chik’in chúumukil, ts’o’okole’ sáansamale’ ku na’akal kex jo’op’éel millonesil máak.""]"
Méxicoe’ leti’ u noj lu’umil Latinoamérica tu’ux asab ya’ab peek’  ku p’a’atal chéen beyo’,10/09/2019,"[""La Jornada Maya Oochel Fernando Eloy K'iintsil Martes 10 ti' septiembre, 2019 Ciudad de México Ichil xookolo’ob jeets’el tumen Instituto Nacional de Estadística y Geografía (Inegi), tu noj lu’umil Méxicoe’ yaan kex 18 millonesil u túul peek’, ba’ale’ ti’ le je’elo’obo’ kex u 80 por cientoile’ mina’an u yotocho’ob, ts’o’okole’ u ya’abile’ chéen beey u p’a’atalo’ob; le beetike’ u múuch’kabil Boehringer Ingelheim Animal Healthe’ ku ya’alik Méxicoe’ ti’ yaan ichil le lu’umo’ob tu’ux ku asab p’a’atal peek’ chéen beyo’ ichil América Latina. Ichil 18 mil yéetel 30 mil u túul peek’o’obe’ chéen beey u kaxtiko’ob u kuxtalo’ob tu bejilo’ob Ciudad de México. Ti’ tuláakal peek’ ku biinsa’al tu kúuchil control antirrábico ti’ CDMXe’, chéen juntúul ichil lajune’ ku máan kadxtbil tumen u yuumil. Yaan kúuchilo’ob tu’ux ku kaláanta’alo’obe’ tu’ux ku k’a’abéetkunsik u taak’ino’ob ti’al u péektsiltiko’ob meyaj unaj u yantal ti’al u ch’a’abal kaláantbil peek’o’ob p’ata’ano’ob chéen beyo’. Leti’obe’ ku ch’a’ako’ob peek’ ti’al u kaxtiko’ob uláak’ u yotocho’ob tu’ux ka yaabilta’ako’ob yéetel ka utsil kuxlako’ob le ken máatako’ob. U albergueil Kolitas Al Rescate ku yáantik peek’o’ob p’ata’ano’ob chéen beyo’ yéetel le kaja’ano’ob chéen te’e bejo’obo, ku beetiko’ob yóok’lal u nu’ukbesajil  Adopciones Online. Tu nu’ukbesjail Adopciones Online ku yantal u páajtalil u yila’al ba’ax ku yúuchul yéetel juntúul peek’ yéeya’an yéetel u yáantajil plataformas digitales ti’al u bin u yil máak bix u bin u líik’il tuka’antéen yéetel u yáantajil le kúuchilo’. Ka’alikile’, máaxo’ob u k’áato’ob u máato’ob juntúul peek’e’ ku páajtal u yáantajo’ob yéetel taak’in ti’al u bin u ma’alobchajal le ba’alche’o’. Beey túuno’ ti’al ma’ u p’a’atalo’ob tu juunalo’ob mix u kíinsa’alo’obe’, unaj u yantal máax óotiko’ob ba’ale’ ka u ts’áaj u yóolo’ob ti’al u yaabiltiko’ob, yéetel ma’ u máatalo’ob ti’al u jeel síiko’ob, tumen suuka’an u beeta’al ba’al beyo’. Peek’ asab ya’ab u p’a’atalo’obe’ leti’e’ pitbull, boxer wa rottweiler. Máaxo’ob ku meyajo’ob te’e kúuchilo’oba’ ku ya’aliko’obe’ unaj u chukpajal u yóol máak u kaláanto’ob yéetel u ka’anso’ob ti’al u beetiko’ob uts ti’e’ peek’o’obo’.""]"
Al Qaede’ ku k’áatik ka ka’a beeta’ak loob,12/09/2019,"['Oochel AP K\'iintsil Jueves 12 ti\' septiembre, 2019 El Cairo Máax jo’olbesik Al Qaeda, Ayman al Zawahiri, tu beetaj jump’éel páayt’aanil ti’al u loobilta’al Israel beyxan europeoil yéetel estadounidenseil nuup’ulo’ob yéetel, beey úuchik u ya’alal úuchik u k’a’ajsal u k’iinil loob beeta’ab tu k’iinil 11-S tu noj lu’umil Estados Unidos. “Muyahidines láak’e’ex yane’ex Palestina yéetel uláak’e’ex yane’ex ti’ musulmán lu’umil. Ba’ax u k’áat Israel, beyxan estadounidenses, británicos, franceses, rusos yéetel europeose’, ts’o’ok u k’i’itbesa’al yóok’ol kaab”, beey tu ya’alaj máax p’áat tu jeel Usama bin Laden ti’ jump’éel cha’an ts’a’ab k’ajóoltbil tumen terroristail múuch’kabil, As Sahab. Egipcio yihadistaiIe’ tu ya’alaje’ Israel yéetel máaxo’ob múul yano’ob yéetele’ “táan u xu’ulsiko’ob yihad"" ichil palestino lu’umil. “Beey túuno’, je’el bix táan u múuch’ulo’ob ti’al u yantal u muuk’o’ob t-óok’ole’, to’on xane’ unaj kch’a’apachtiko’ob je’el tu’uxake’ yéetel je’el ba’axak k’iin ken kjets’ej. Patjo’olnene’ex yéetel tukulte’ex uláak’ bix je’el u páajtal u beetchajal”, tu ya’alaj. Al Zawahirie’ p’áat tu jeel Bin Laden ti’al u jo’olbesik Al Qaeda úuchik u kíinsa’al tumen fuerzas especiales ti’ u noj lu’umil Estados Unidos yaano’ob Pakistán ba’ale’ kex beyo’ ku tukulta’ale’ u ta’akmajubáaj, naats’ ti’ u xuulilo’ob yéetel Afganistán. Te’e k’a’ayatajil tu beetajo’, uts úuchik u t’aan yóok’lal loobilaj beeta’an 11-S yóok’ol Torres Gemelas, Pentágono yéetel Pennysilvania tu’ux kíim kex 3 mil u túul máak. “Taak in k’áatik te’ex wa ka tukultike’ex le ka’aj beeta’ab loob World Trade Center to’one’ tkíinsaj máak mina’an u si’ipil, ba’ale’ le je’elo’ jump’éel ba’al ma’ jaajo’, láayli’ xan mina’an u si’ipil máaxo’ob kíinsa’ab Pentágono”, beey k’áatchibta’ab. Le beetike’, páayt’aan beeta’ab ti’ yihadistailo’ob ti’al u loobiltiko’ob fuerzas occidentales yaan yóok’ol kaab, u ya’abile’ ti’ yaan ti’ musulmán noj lu’umo’ob. “Ko’one’ex loobiltik yóok’lal k’aasil tu beetajo’ob Palestina yéetel tumen ku yáantiko’ob Israel”, tu ya’alaj. U jala’achil u lu’umil Estados Unidos, Donald Trump, tu jo’olbesaj jump’éel súutukil úuchik u k’a’ajsa’al le óoli’ 3 mil u túul máak kíim yóok’lal Al Qaeda tu ja’abil 2001 ti’al u ya’alike’ wa tumen ka’a beeta’ab loob ti’ u noj lu’umo’ob tuka’atéene’ yaan xan u núukik “je’el bix mixjuntéen yáax ila’ako’”.']"
"Chimpancés, sajbe’entsil u ch’éejelo’ob tumen táan u k’askúunta’al u yotocho’ob yaan Senegal",16/09/2019,"[""EFE Oochel janegoodall.es K'iintsil Dindéfelo, Senegal Martes 17 ti’ septiembre, 2019 Sáansamale’ Hiila, ka’alilkil u méek’maj u chaampal Cheempoe’ ku máan u kaxt ba’al u jaantej ichil jump’éel k’áax ti’ p’aatal tu noojolil Senegal, tu xuul kaajil yéetel Guinea. Láayli’ te’elo’, Fatoumaae’ ku p’o’ok u nook’ tu jump’éel u chaan beelil u yáalkab ja’, yéetel Daouda ku máan u monláant che’ob ti’al u ma’alo’obkúunsik u chan otoch tu’ux kaja’an yéetel u baatsil. Fatoumata yéetel Daoudae’ máako’ob, ba’ale’ Hiila yéetel u chaampale’ ka’atúul chimpancés p’aatal ichil u jach p’íit menosil 500 u túul p’áatal Senegal, ts’o’okole’ yaan u sajbe’entsil u sa’atalo’ob tumen táan u laj k’askúunsa’al u yotocho’ob. “U ts’u’ k’áaxe’ jump’éel kúuchil koonol, ti’al u ch’a’akal che’ob, bambú, u yich che’, jayp’éel xíiwo’ob ku ts’áakankil, u yo’och wakax wa ja’”, beey tu tsolaj  Federico Bogdanowicz, máax jo’olbesik u mola’ayil el Instituto Jane Goodall España, tu estación biológicail Fouta Jallon. Te’e kúuchila’ ti’ ts’a’aban Reserva Natural Comunitaria de Dindéfelo, tu noojol lak’inil Senegal, ts’o’okole’ líik’sa’ab tu ja’abil 2013 tumen Instituto Jane Goodall, ti’al u kaláanta’al yóok’ol kaab yéetel ti’al u meyajta’al jejeláas ba’al; ku páajtal u yantal sáasil tu yóok’lal paneles solares, ku jóok’sa’al ja’ ti’ ch’e’en yéetel u ja’il cháake’ ku jeel k’a’abéetkunsa’al, beeyxan ta’ míise’ ku jeel meyajti’ob. U kúuchil Instituto Jane Goodall España, beeta’ab ti’al u beeta’al xak’al xooko’ob yéetel u ts’áatáanba’al chimpancés, ts’a’aban meyaj ti’ noj lu’umil Senegal lik’ul 2009, ts’o’okole’ jump’éel ti’ le kúuchil je’ek’abta’ab tumen Jane Goodall juntúul ko’olel u tajan ojel ba’al yóok’lal le ba’alche’oba’, le beetik ts’a’aban u k’aaba’ xan. Yaan k’iine’, ku yantal jayp’éel talamil ichil wíinik yéetle chimpancés tu yóok’lal u jejeláas ba’alilo’ob yaan yóok’ol kaab ich k’áax, je’el bix u yúuchul yéetel jump’éel u yich che’ k’aaba’inta’an  'lare' (Saba senegalensis), tumen ichil ba’ax ku ya’alal tumen Bogdanowicze’ leti’e’ ba’ax suuk u jaanta’al tumen le ba’alche’oba’ tu k’iinil mina’an uláak’ wa ba’ax ti’al u jaanto’ob, ba’ale’ láayli’ xane’ ku mo’olol ti’al u ko’onol tu noj kaajil Dakar,  Senegal. “Noj kis buuts’obe’ ku biinsiko’ob u toneladasil ‘lare' beyxan ku biinsik u yi’inajilo’ob, ma’atech u p’a’atal ich k’áax, le beetik ma’atech u ya’abtal”, beey tu ya’alaj máax jo’olbesik Instituto Jane Goodall España.""]"
Ko’olelo’ob asab chikpajo’ob tu k’iimbesajil u noj lu’umil México,17/09/2019,"[""La Jornada Maya K'iintsil Ciudad de México Martes 17 ti' septiembre, 2019 Tu k’iinil jo’oljeak, úuchik u k’iimbesa’al 209 ja’abo’ob jáalk’ab kuxtal noj lu’um tu’ux kaja’ano’one’, Independencia de México, beeta’ab le xíimbal meyajil suuk u beeta’al ba’ale’ te’e ja’aba’ yanchaj jump’éel noj k’eexil: asab ya’ab ko’olel chikpaj wa ku ke’etel yéetel bix beeta’abik ti’ uláak’ ja’abo’ob. Táakpaj Miriam Martínez Magaña, máax yaan 25 u ja’abile’, leti’e’ yáax ko’olel piloto máax tsa’ay u líik’sik u péepen k’áak’il Texan T-6C; beyxan ti’ yanchaj Karen Vanesa Velázquez Ruíz, juntúul xcopiloto ti’ kamp’éel péepen k’áak’ k’ajólta’an beey jests caza supersónicos F5, leti’e’ 29 u ja’abil yéetel ts’o’ok lajun ja’abo’ob meyajnak FAM. Je’el bix leti’obe’ ti’ xan táakpaj Cecilia Canto, leti’e’ yáax ko’olel tu pulajubáaj ti’ jump’éel paracaídas tu k’íiwikil u noj kaajil México. Kex tumen k’as su’ublake’ leti’e’ noj ba’al le tu beetajo’; ts’o’ok lajun ja’aob’ob xan jo’op’ok u meyaj, jo’op’ol táakpajak ti’ Brigada de Fusileros Paracaidistas, yéetel ts’o’ok 410 u téenal u pulikubaaj.""]"
Manneken Pise’ tu búukintaj  wixárika nook’,18/09/2019,"[""La Jornada Maya OOchel Secretaría de Cultura de Jalisco K'iintsil Te’e k’iino’oba’, jump’éel u woojil wíinkilal k’ajóolta’an beey Manneken Pis de Bruselas, beeta’ab tu ja’abil 1388, búukinta’ab jump’éel wixárika nook’ ti’. Le chan máaka’ ti’ yaan ichil u bejil L’Etuve yéetel Chenee’, ti’ u noj kaajil Bruselas. Woojil wíinkilale’ ku p’isik 50 centímetros yéetel ja’abmanja’abe’ ku xíimbalta’al tumen ya’abach máak. Tu búukintaj u xa’anil p’óok, u páawo’, u tuup, u xanab yéetel u nook’il chuya’an yéetel chaquira. Tuláakal le je’elo’ meyajta’ab tumen junmúuch’ its’ato’ob ti’ u kaajil San Andrés Cohamiata, tu xamanil Jalisco. Tu yóok’lal le je’ela’, t’aanaj máax jo’olbesik Secretaria de Cultura del Estado Jalisco, Giovana Jaspersen, ka tu ya’alaje’, u jach ma’alo’ob meyajil ku páajtal u beeta’al tu yóok’lal máasewal kaajo’obe’, leti’e’ jejeláas ba’al beetik u chikpajal u miatsilo’ob, ts’o’okole’ asab k’a’anan u beeta’al te’e ja’ab jeets’el beey Año Internacional de las Lenguas Indígenas, le beetike’ U Jala’achil u Lu’umil Jalisco tu k’ubaj búukinaj ti’ u jala’achil u lu’umil Bélgica, ti’al u chikbesa’al miatsil yaan tu lu’umil México ku náachtal tak je’el tu’uxake’. Beey túuno’ búukinaj k’u’ube’ láak’inta’ab tumen ka’ap’éel u instalacionesil Ojos de Dios: jump’éele’ ti’ jts’a’ab tu tséel u bejilo’ob Manneken Pis, yéetel uláak’e’ tu kúuchil  Palacio de Bellas Artes de Bruselas (BOZAR). Tuláakal Ojos de Dios ts’a’abe’ náak tak 600 u p’éelal, yéetel jbeeta’ab utmen aj its’at máako’ob wixaritaari ti’ u lu’umil Guadalajara yéetel ti’ San Andrés Cohamiata. [b]Ma’ili’ ts’a’abak k’ajóoltbile’[/b] Ma’ili’ búukinta’ak wixárika nook’ ti’ Manneken Pise’, tu much’ajubáaj Giovana Jaspersen García yéetel Viviane Hoffmann, Directora General Adjunta de la Dirección General de Educación, Juventud, Deporte y Cultura (EAC) ti’ Comisión Europea; Mauricio Escanero, u Embajadoril México tu táan Bélgica, u Ducadoil Luxemburgo tu táan Unión Europea; Bruno Castro, Oficial de Cooperación Internacional de la Comisión Europea; yéetel Monica Urian, ti’ Políticas Culturales de la Unión Europea. Te’elo’, tsikbalta’ab jejeláas ba’alo’ob ti’al ka yanak múul meyaj yéetel ti’al u mu’uk’ankúunsa’al mola’ayo’ob ku péektsiltiko’ob miatsil tu lu’umil Jalisco, yéetel jump’éel nu’ukbesaj meyaj tu’ux ku táakapajal uláak’ táanxel lu’umo’ob.""]"
Rigoberta Menchú táan u táakpajal ti’ u múuch’tambalil Paz,19/09/2019,"[""La Jornada Maya Oochel Enrique Osorno K'iihntsil Jo', Yucatán Jueves 19 ti' septiembre, 2019 Mérida. Rigoberta Menchú, máax chíimpolta’ab tu ja’abil 1992 beey Premio Nobel de la Paz táan u táakypajal ti’ u múuch’tambalil 17 Cumbre Mundial de Premios Nobel de la Paz, káaj tu k’iinil bejla’a 19 ti’ septiembre yéetel yaan u ts’o’okol tak tu k’iinil 22. Te’e oochela’ xmáasewal ko’olele’ u búukintmaj jump’éel teerno si’ib ti’ tumen u lu’umil Yucatán, úuchik u taal ti’ u cha’anil Festival Internacional de la Cultura Maya tu ja’abil 2012. Te’e k’iino’ob úuchik u ka’a taal Yucatáne’, k’áata’ab ti’ wa je’el u yóotik ka ch’a’abak u yoochel, Rigoberta Menchúe’ tu éejentaj ka beeta’ak, ba’ale’ yáax táanile’ bin jel u nook’, ba’ale’ le je’elo’, jump’éel ba’al ma’ suuk u beetiki’. Tu k’iinil bejla’e’ Menchúe’ yaan u táakpajal ti’ u tse’ekil ts’a’ab u k’aaba’ beey Culturas Originarias y Paz Regional; Demografía Global, Personas en Movimiento, yéetel ti’ u tsikbalil Las Mujeres y la Paz, ti’ u kúuchil Centro Internacional de Negocios, yaan ti’ u noj kaajil Jo’.""]"
U jala’achil u lu’umil México tu kaajil Maxcanú,23/09/2019,"[""Eduardo Lliteras Santíes Oochel: La Jornada Maya K'iintsil U yawat junmúuch’ táankelem paalal yéetel ko’olelo’ob ti’ u kaajil Maxcanúe’ tu chikbesaj u xíimbalil u jala’achil u noj lu’umil México, Andrés Manuel López Obrador (AMLO) úuchiik u kóojol tu kúuchil ts’akyaj Seguro Social HRN-63. Jala’ache’ tu xíimbaltaj le kúuchilo’ yéetel u láak’inajil u jala’achil u lu’umil Yucatán, Mauricio Vila Dosal, ts’o’okole’ kex jts’a’ab jump’éel bej k’ala’an ti’al ma’ u máan u jeel máako’obe’, leti’obe’ táanxel tu’ux ooko’ob, ti’ jump’éel joonal ku taal u jóok’ol calle, tu tséel le kúuchil ts’akyajo’. Kex tumen táan u jach awat máake’, tene’ náats’en ti’al u k’áatik: ba’ax úuchij. -¡Tíip’ jala’ach”-, beey úuchik u núukiko’ob yéetel ya’abach ki’imak óolal, ka’alikil ko’olelo’obe’ u machmajo’ob u celularo’ob. -Mix túun beey u yúuchul yéetel Ricky Martin- tin tukultaj, ka’alikil láayli’ u k’uchul máaki’. Te’e náacho’, chika’an boox múuyalo’ob beetik u tukulta’al tajan ooxol ku beetik yóok’ol bej, óoli’ mix táan u páajtal u yantal máaki’, u chúumuk k’iinil domingo. Óoli’ ts’o’ok u máan ka’ap’éel hora jo’op’ok kpáa’taj. Jala’ache’, táan u xíimbaltik kúuchil ts’akyaj, ba’ale’ yáax táanile’ je’elij chéen ba’axe’ ma’ ti’al janali’, je’el ti’al u chan jats’ik boola tu kaajil Muna, tu’ux tu yilaj yaan junmúuch’ máak táan u báaxtiko’ob softball, jala’ach López Obrador tu tsikbaltaj ba’ax le tu beetajo’, úuchik u ts’a’abal k’ajóoltbil jump’éel kóom cha’an tumen Cepropie (Centro de Producción de Programas Informativos y Especiales) máaxo’ob t’u’ulpachtik je’el bix xan uláak’ junmúuch’ ajch’a’a oochelo’ob yéetel máako’ob táabsik ba’ax ku seen beetik ti’ u xíimbal meyajil. -Tin manaj u mejen lleveritosil AMLO-, tu ya’alaj juntúul ko’olel ka’alikil táan u ye’esik jump’éel chan peluche’ ti’ u jala’achil México. Tazas, p’óoko’ob, paraguas yéetel u ts’íibil “me canso ganso”, beyxan u táan u yich amlito tu’ux ku t’uuchub yéetel u yaal táanili’ u ko’onol te’elo’. Táanil ti’ jala’ach chikpajal ajkoonolo’ob, ka’aj tíip’e’ u chéen tich’maj u k’ab, táan u ki’imak óolal, ti’ xíimbalnaj tu bejil ku biinsik máak tak tu’ux bíin tse’enak tu táan federal yéetel estatal funcionarios jo’olbesa’ano’ob tumen u jala’achil Yucatán. Beey túuno’, ka’alikil jala’ache’ tu xíimbaltaj kúuchil ts’akyaje’, chikpaj ka’atúul máak jach k’ajóolta’an ichil perredismo te’e lu’uma’:  Alejandro Cuevas Mena, diputado local yéetel máax jo’olbesik  PRD Yucatán, yéetel Eduardo Sobrino Sierra. Tu ka’atúulalo’obe’ ti’ ooko’ob tu kúuchil ts’akyaj tu’ux yaan Jala’ch, ba’ale’ ma’ beey úuchik yéetel máax beetik u “superdelegadoil” federal nu’ukbesajo’ob  Huacho Díaz Mena, máax tu páa’taj tu baata’il tu’ux ku ts’aatáanta’al paalal ti’ u k´úuchil ts’akyaj yéetel jump’éel k’ank’an ju’un tu k’ubaj ti’ jala’ach, tu’ux ku tukulta’ale’ ts’a’aban u xookbe’enil u nu’ukbesajilo’ob beeta’ab Maxcanú, jxo’ok xan tumen AMLO ka’aj tse’eknaji. Unaj túun xan u ya’alal Eduardo Sobrinoe’, leti’ máax jo’olbes u káampaña AMLO ti’ u lu’umil Yucatán tu yóok’lal PRD, tu ja’abil 1994. Ku tsikbalta’ale’, tu te’eskuntaj yéetel ya’abach ki’imak óolal.""]"
“Bix a máan a beete’ex ba’al beyo’”: u yawat Thunberg ti’ ONU,24/09/2019,"[""La Jornada Maya K'iintsil Ciudad de México Martes 24 ti' septiembre, 2019 Táan u k’uuxil, Greta Thunberg juntúul xlóo’bayan yaan ti’ 16 ja’ab, takpoolnaj lunesil tu kúuchil ONU tu táan u jala’achilo’ob yóok’ol kaab, tumen táan u oobilta’alo’ob tumen mixba’al ku beeti ko’ob uti’al u xu’ulsiko’ob u k’askúunsa’al yóok’ol kaab. Nueva York. Tu káajbal le múuch’ ku k’aaba’tik Cumbre de Acción Climática de Organización de Naciones Unidas (ONU), le xlóo’bayan sueca Greta Thunberg, leti’ máax ku ts’áak u yich ti’ le líik’saj t’aanil uti’al u kaxantpajal jump’éel toj óolal ti’ le yóok’ol kaabo’ tu k’áatchi’itaj ti’ jala’acho’ob much’ukba lo’ob te’ kúuchilo’: “bix a máan a beete’ex ba’al beyo’”. Payalt’anta’ab uti’al u t’aan te’ Cumbre, Thunberg je’ex suukil u jach jets’maju tuukule’, chéen ba’ale’ te’ k’iino’ ok’om óol yanik tumen táan u k’uuxil, yéetel yayaj óolale’ tu ya’alaj aktáan le jaa’acho’obo’: “túumben kajnáalilo’ob le yóok’ol kaaba’... táan k paktike’ex”. “Tuláakal ts’o’ok u k’astal. Tene’ ma’ unaj in yantal te’ela’. Bejla’aj táan in suut tin najil xooke’. Chéen ba’ale’ te’exe’ ka taale’ex tak éetel tumen to’on le alab óolalo’”, tu ya’alaj.""]"
Jump’éel noj xíimbal uti’al u xo’okol bix ts’o’ok u k’éexel yóok’ol kaab,25/09/2019,"[""La Jornada Maya K'iintsil Ciudad de México Miércoles 25 ti' septiembre, 2019 Uyáax noj xíimbalil mix juntéen beeta’an tu lu’umil Ártico yaan u káajal le viernesa’, jump’éel noj xookil ku beetbil uti’al u yila’al ba’ax ku taasik u k’éexel yóok’ol kaab. Tu yo’ok’sal jach ba’ax ku yúuchul Polo Norte, beey ts’a’ab k’ajóoltbil tumen instituto alemán leti’ máax jo’olbesik le meyaja’. U k’aaba’ le nu’ukul yéetel ku bino’obo’ Polarstern uti’al instituto Alfred Weneger de Bremerhaven, u tuukulile’ u jóok’olo’ob tu súutukil 20:30 horas uti’al u káajsiko’ob le noj xíimbal ku k’aabatik Mosaic. Lela’ jump’éel noj ba’al ku taal u yúuchul, jump’éel náay ku taal u jaajchajal, beey tu ya’alaj u jo’olpóopil le noj xíimbala’ Markus Rex ti’ jump’éel ts’aaj k’ajóolal, ka’alikil u jóok’ol u bino’ob.""]"
Tu’ux yano’ob,26/09/2019,"[""La Jornada Maya K'iintsil Ciudad de México Jueves 26 ti' septiembre, 2019 Le túumben xaak’alil tu beetaj Fiscalía General de la República (FGR) uti’al u kaxta’al le 43 xoknáalo’ob ti’ Ayotzinapa tu kúuchil pul ba’al Tepecoacuilco tak bejla’e’ mixba’al chíikpajaki’, beey tu ts’áaj k’ajóoltbil Felipe de la Cruz, juntúul u yuum le xoknáalo’ob saatalo’. Táan u taal tu k’iin u chukik 5 ja’ab úuchuk, jun múuch’ láak’tsilo’ob yéetel t’u’ulpach máako’ob ti’ xoknáalilo’ob Normal Isidro Burgos, xíimbalnajo’ob miércolesil, jóok’ob te’ kúuchil ku ya’alal ti’ antimonumento ti’ xoknáalo’ob ma’ kaxta’ako’obi’ tak u k’uchulo’ob tu kúuchil FGR, tu’ux tu k’áatajo’ob ma’ u tu’ubsa’al tuláakal xaak’alil uti’al u yojéelta’al ba’ax úuchij.""]"
Tu’ux ku mixba’altal tuláakal náayo’ob,27/09/2019,"[""La Jornada Maya K'iintsil Mérida, Yucatán Viernes 27 ti' septiembre, 2019 Jump’éel xak’al xookil tu yo’ok’sal máak ku bin táanxel kaajil tumen Hugo Borges U bejil ichil Guatemala yéetel México tu tséel u kaajil El Ceibo, Tabasco. Te’ bejila’ le máako’obo’ je’el u béeytal u máano’ob xma’ talamile’; bejla’e’ yaan ya’ab ajkalan kaajo’ob ti’ Guardia Nacional, beeyxan yéetel u mola’ayil Migración uti’al u je’elsa’al tuláakal máak taak u máani’. Chéen bix je’el u beetik le máako’obo’ u na’akalo’ob ti’ wi’itso’ob yéetel u bak’pachtik uti’al u béeytal u k’uchulo’ob tak Tenosique.""]"
Yaabilaj je’el bix k ti’ale...,30/09/2019,"[""La Jornada Maya K'iintsil Mérida, Yucatán Viernes 27 ti' septiembre, 2019 Yaan k’iine’ kin suut kala’anen ti’ tuukulil, kin ts’u’uts’ikech yéetel luba’an óol báayo’ob; chéen ba’ale’ táan a wenel, ma’ wu’uyik in báayo’ob, kin lóochikech tin tseem, kin wenel ta wéetel, chéen ba’ale’ ken aajkene’: teche’, mina’anech tin wéetel, chéen p’aatal in almohada. Yaan k’iine’ kin wilikech. -Adán Torres""]"
"IChil u meyaje’, Tamayoe’ tu jatsubáaj ti’ uláak’ aj boono’ob",01/10/2019,"[""La Jornada Maya K'iintsil Ciudad de México Martes 1 ti' octubre, 2019 Tu ja’abil 1933 Rufino Tamayoe’ tu beetaj u yáax boonil meyaj ti’ jump’éel nojoch pak’, yéetel le je’elo’ tu ye’esaj jump’éel túumben bix u beeta’al e’esajil, lela’ tu líik’saj u t’aan ya’ab máako’ob tumen tu k’exaj je’el bix u beeta’al tumen Diego Rivera, José Clemente Orozco yéetel David Alfaro Siqueiros. Ma’ tu na’ata’al ba’axten jach yaanal bix le boon tu beetajo’, ku ya’alik curador Juan Carlos Pereda tu yo’ok’sal u meyaj tu’ux ku chíikpajal k’aay yéetel paax tu meyaj, u tuukulil ti’ ik’il t’aan. Le je’esajil ti’ Museo Tamayo ku ye’esik bix u beetik uti’al u káajsik u boonilo’ob, ku je’ek’abtik jump’éel xaak’alil ti’ u patjo’ol meyajo’ob leti’ juntúul noj aj boon ti’ México. U kaajil Ciudad de México jump’éel je’ek’ab mapail ku ts’áak u páajtalil u xíimbalta’al wa jayp’éel kúuchilo’ob ma’ ko’oji’ je’el bix Museo Nacional de Antropología, Palacio de Bellas Artes, hotel Camino Real de Mariano Escobedo wa Museo de Cultura del Mundo tu kíiwil le kaajo’. Chéen ba’ale’ le meyajo’ob ts’o’okspaja’ano’ chéen maanal junk’aal (20), uláak’o’obe’ chéen anchaj tu tuukul u beetik. Taakchaj in ts’áak k’ajóoltbile’ yaan u meyajo’ob Tamayo ma’ beetpaji’, beey tu ya’alaj curador. Ichil u ja’abilo’ob 1933 yéetel 1986, 26 meyajo’ob tukultuta’an u beeta’ale’ chéen kamp’éel ma’ béeychaji’.""]"
Ku péektsilta’al xíinximbalil yéetel pik’il ju’un,02/10/2019,"[""Graciela Ortíz Oochel: La Jornada Maya K'iintsil Jo', Yucatán Miércoles 2 ti' octubre, 2019 “U yúuchul xíinximbal, wa u yantal turismoe’, sáansamal u bin u k’éexel, táan u beetik u yantal uláak’ talamilo’ob, le beetike’ k’a’anan u tsikbalta’al u beeta’al jump’éel túumben a’almaj t’aan ti’al kaaj wa política pública tu’ux ka káajak u chíimpolta’al u jejeláas bix je’el u páajtal u yúuchul xíinximbal, tumen ma’ unaj tukulta’al chéen ti’ le k’ajóolta’an beey turismo masivo”, beey úuchik u ya’alik antropólogo Oscar González López, máax tu múul meyajtaj yéetel geógrafo beyxan ajxak’al xook Samuel Jouault yéetel jboonil Edgar Sabatini Carrillo u koomikil “La otra cara del turismo” (lo que el turista no ve, pero las sociedades locales viven en la Península de Yucatán), meyaj táan u ye’esal ti’ Alianza Francesa yéetel ti’ uláak’ u kúuchilo’ob Universidad Autónoma de Yucatán (Uady). Ti’ u koomikil “La otra cara del turismo” táakpaj 50 u túul xoknáalo’ob ti’ u licenciaturail Turismo, táakano’ob ti’ u najil xook Ciencias Antropológicas, Uady, tu’ux ku ts’áak xook jka’ansajo’ob González yéetel Jouault. Te’e meyajo’ ku líik’sa’al t’aan tu yóok’lal u seten ya’abtal máak xíinximbal, je’el bix: u ko’onol u yóol maayao’ob te’e k’iino’oba’ yéetel ba’ax k’ajóolta’an beey “Mayan village” (maaya kaajo’ob), ti’ yaano’ob ti’ u Péetlu’umil Yucatán, tumen táanxel tu’ux ku jóok’sa’al u tuukilil ti’al u yila’al bix unaj u chikbesa’al maaya miatsil; ma’atáan u cha’abal u yokol máak tu jáal k’áak’náab kex u ti’al kaaj; u seen k’áata’al ti’alintbil lu’um tumen u múuch’il máako’ob máaxo’ob kaxtik xan ka p’a’atak tu k’ab chéen wa jaytúulo’ob ba’ax u ti’al kaaj; bix u meyajta’al u jejeláasil sojol yéetel ba’ax ku beeta’al yéetel éek’ ja’ ti’ kúuchilo’ob ku xíimbalta’al, ichil uláak’ ba’alo’ob. “U beeta’al u k’uchul ya’abach máak u xíimbalt jump’éel lu’ume’ ma’ chéen leti’e’ yano’, yaan uláak’ bix je’el u páajtal u beeta’al, je’el bix le ku k’aaba’tik turismo doméstico. Tu noj lu’umil México ts’o’ok u máan ya’abach ja’abo’ob táan u beeta’al jump’éel u nu’ukil u páajtal u xíimbalkunsa’al máaxo’ob ku taalo’ob táanxel kaajilo’ob yéetel lu’umo’ob, ti’al u páajtal u bo’otchajal ich dólares, ba’ale’ ku tu’ubulto’on máaxo’ob ti’ siijilo’ob te’e lu’uma’”, beey tu ya’alaj jxak’al xook. Pik’il ju’une’ ku ye’esik ka’atúul máako’obi’, ka’atúul u xoknáalilo’ob universidad, Natalie, máax 21 u ja’abil, ti’ síij tu lu’umil Francia. Beyxan ku chíikpajal Poncho, máax 22 u ja’abil, ti’ siijil Jo’. Ku xíimbaltiko’ob  Tulúm, Holbox, Pacchen, Tres Reyes, Punta Laguna yéetel Laguna Chabela, beey aj xíinximbal máako’ob, ts’o’okole’ ku káajal u yilko’ob ba’axo’ob talamilo’ob yaan ich kaajo’ob.""]"
U chíimpolalil Nobel k’u’ub ti’ máaxo’ob xak’altik células,08/10/2019,"[""Ap Oochel: Boonil nobelprize.org K'iintsil Estocolmo Martes 9 ti' octubre, 2019 U chíimpolalil Nobel de Medicina ti’ le ja’aba’, 2019, k’u’ub tu k’iinil lunes ti’ científicos William G. Kaelin. Jr, Peter J. Ratcliffe yéetel Gregg L. Semenza tu yóok’lal túumben ba’alo’ob ts’o’ok u yojéelta’al yóok’lal “bix u yu’ubiko’ob yéetel bix u jelbesikubáaj células ti’ beyka’aj oxígeno yaan”, beey úuchik u ya’alal tumen Comité del Nobel. Ba’ax kaxta’an tumen máaxo’ob táan u chíimpolta’alo’obe’ “jach k’a’anan ti’al jejeláas ba’al yaan u yil yéetel ts’aak, ts’o’okole’ táan u bin u páaktiko’ob u beel ti’al ka yanak k’a’anan yéetel túumben nu’ukbesajo’ob ti’al u ts’a’akal anemia, cáncer yéetel uláak’ ya’abach k’oja’ano’ob”, beey tu ya’alaj Instituto Karolinska. Aj xak’al xooko’obe’ -Kaelin yéetel Semenzae’ siijilo’ob tu noj lu’umil Estados Unidos, ka’alikil Ratcliffee’ británicoil- keet ken u t’oxo’ob taak’in tu náajaltajo’ob yóok’lal le chíimpolala’, yaan u k’u’ubul ti’ob 9 millonesil coronas (ku taal u chuk 918.000 dólares). Chíimpolale’ ts’o’ok buluktéenal u k’u’ubul lik’ul u ja’abil 1901. Kaeline’ ti’ ku meyaj Harvard, Semenza ti’ yaan Universidad Johns Hopkins yéetel Racliffee’ ti’ yaan Instituto Francis Crick, tu noj kaajil Gran Bretaña. Meyaj u beetmajo’obe’ “ts’o’ok u beetik u náachtal ba’ax k-ojel yóok’lal ba’ax ku yúuchul fisiológicamente ti’al ka páatak u yantal kuxtal”, beey tso’ol tumen Comité. Ah xak’al xooko’obe’ tu kaxtajo’ob “tu’ux yaan u ba’alil molecular tu’ux ku jelpajal” le ken k’éexek beyka’aj oxígeno yaan ti’ jump’éel wa ba’ax, beey tu tsolaj kúuchil, úuchik u ya’alik u noj ba’alil le células je’elo’, leti’ sutik oxígeno ti’ ba’ax ku páajtal u jaanta’al, ts’o’okole’  células yéetel tejidose’ ku yantal ba’al ku jelpajal ti’ob le ken ila’ak bix u bin u yantal oxígeno. Yéetel le péektsila’ káaj u p’iis k’iinil Nobel. Yaan xan u k’a’aytal máax ken chíimpolta’ak ti’ física, ts’o’okole’ máax ti’ química. Te’e ja’aba’ yaan u yantal ka’atúul Nobel de Literatura -jump’éele’ u ti’al u ja’abil 2018 yéetel uláak’e’ uti’al 2019-, le je’elo’oba’ yaan u k’a’aytal jueves, ka’alikil Nobel de la Paz yaan u k’a’aytal viernes. U chíimpolal Economíae’ yaan u ts’a’abal k’ajóoltbil 14 ti’ octubre.""]"
U chíimpolalil Nobel ti’ u ajxak’al xookilo’ob eek’o’ob yéetel  táatanxel yóok’ol kaabo’ob,09/10/2019,"[""Ap Boonil nobelprize.org / Niklas Elmedhed K'iintsil Miércoles 9 ti' octubre, 2019 Estocolmo. Juntúul cosmólogo canadiense-estadunidenseil yéetel ka’atúul científico’ob suizoilo’obe’ chíimpolta’abo’ob yéetel Premio Nobel de física yóok’lal meyaj u beetmajo’ob tu’ux ts’o’ok u páajtal u yojéelta’al yéetel u na’ata’al bix ts’o’ok u bin u k’éexel ba’ax k’aaba’inta’an beey universo úuchik u máan Big Bang, yéetel úuchik u ts’áako’ob k’ajóoltbil yáax planeta ma’ táaka’an ichil sistema solar, beey úuchik u k’a’aytal tu k’iinil jo’oljeak martes. James Peebles, 84 u ja’abil, ajxak’al xook ti’ Universidad de Princeton, tu k’amaj chíimpolal yóok’lal “ba’ax ts’o’ok u yojéeltik yóok’lal cosmología física”, ka’alikile’ Michel Mayor, 77 u ja’abil yéetel Didier Queloz, 53 u ja’abil, tu ka’atúulalo’obe’ ti’ ku meyajo’ob Universidad de Ginebra; leti’obe’ tu k’amajo’ob tumen úuchik u kaxtiko’ob yaan “jump’éel exoplaneta táan u sutulsuut tu bak’pachil jump’éel nojoch eek’ tipo solar”, beey tu ya’alaj ajka’ansaj Goran Hansson, máax beetik u secretario generalil Academia Real de Ciencias tu lu’umil Suecia. Ts’o’ok u k’ajóolta’al Peebles beey juntúul cosmólogoo’ asab k’a’anan ti’ le k’iino’oba’, yéetel yaan u k’amik u chúumukil taak’in ku k’u’ubul ti’ le chíimpolala’, 9 millones de coronas (le je’ela’ ku taal u chuk 918.000 dólares), yéetel ka’atúul suizoilo’obe’ yaan u múul t’oxiko’ob ichil suizoilo’ob. Comité Nobel tu ya’alaje’ ichil marco teórico beeta’an tumen Peebles yóok’lal yóok’ol kaabo’obe’ -yéetel u ya’abach millonesil galaxiase’- meyajnaj ti’al u “mu’uk’ankúunsa’al bix u na’atal te’e k’iino’oba’ u k’ajla’ayil úuchik u yantal universoil Bin Bang tak te’e k’iino’oba’”.""]"
Xiikil u yoot’el Ecuador,14/10/2019,"[""Reuters y Europa Press Oochel AFP K'iintsil Madrid, España Lunes 14 ti' octubre, 2019 Ejército ti’ u lu’umil Ecuadore’ tu k’a’aytaj u luk’sa’al toque de queda tak tu yáak’abil jo’oljeak domingo, ba’ale’ láayli’ ma’atáan u páajtal u máan máak ichil u xamanil le noj kaajo’. Le je’ela’ k’a’aytab tumen Comando Conjunto de las Fuerzas Armadas. Walkila’ kajnáalo’obe’ ku páajtal u jóok’olo’ob yéetel u bino’ob tak tu yotocho’ob, tumen ya’abach ti’ leti’obe’ ma’ páatchaj u suuto’obi’ úuchik u k’a’atal yéetel k’a’alal bejo’ob tu noj kaajil Quitob tumen ajk’atun máako’ob yéetel tu yóok’lal máaxo’ob tu líik’saj u t’aano’ob tumen ma’ ki’imak  u yóolo’ob yéetel ba’ax k’a’aytab ti’ “paquetazo” económico, beeta’ab tumen u jala’achil le noj lu’umo’, Lenín Moreno, úuchik jet’sik jump’éel mokt’aan yéetel Fondo Monetario Internacional (FMI). Ba’ale’, kex beyo’ Ejércitoe’ tu ya’alaje’ láayli’ ma’atáan u páajtal u máan máak ti’ jayp’éel u baantailo’ob Quito: tu xamanil lik’ul u noj bejil Colón; tu chik’inil lik’ul u noj bejil 10 de Agosto; noojole’ lik’ul Alameda, u bejil Luis Sodiro; tu lak’inil lik’ul u noj bejil 12 de Octubre yéetel Gran Colombia. Beey túuno’ yaan u je’ek’abta’al u noj bejilo’ob 12 de Octubre yéetel Gran Colombia ti’al máaxo’ob yaan u táakpajal ti’ múuch’tsikbal yaan u yantal yéetel jala’ach Moreno. “Tu yáak’abil jo’oljeak, ka tu chukaj las 8e’, ka’a yanchaj u p’áatal máak tu’ux yano’ob, je’ets’ tuka’atéen toque de queda ti’ istrito Metropolitano de Quito yéetel u bak’pachilo’ob”, beey ts’íibta’ab tu ts’íib Ejército. Jo’oljeak domingoe’, náak lajun k’iino’ob táan u yantal líik’saj t’aan yóok’lal jala’ach Lenín Moreno, máaxo’ob ma’ ki’imak u yóolo’obe’ jóok’o’ob tu bejilo’ob Quito ti’al u yojéeltiko’ob ba’ax bíin je’ets’ek ichil u jala’achil le noj lu’umo’ yéetel Confederación de Nacionalidades Indígenas de Ecuador (CONAIE), tu’ux táan u táakmuk’ta’al líik’saj t’aan. CONAIE beyxan jala’ach Morenoe’ ts’o’ok u ch’a’ako’ob u t’aanil k’a’anan u xak’altiko’ob ba’ax jeets’el ti’ decreto 883, tu’ux táan ka’ach u luk’sa’al subsidio ts’a’aban ti’al gasolina, ti’al beyo’ u núuka’al mokt’aan béeychaj y beeta’al yéetel Fondo Monetario Internacional (FMI) tu’ux ku ya’alal unaj u ts’a’abal 4 mil 200 millonesil dólares ti’al le noj lu’umo’.""]"
"Mix beyo’ob paale’ yéetel yaan u beelalo’ob, unaj u chíimpolta’al u páajtalil ch’ija’an máako’ob",16/10/2019,"[""Rosa Elvira Vargas Oochel Rodrigo Díaz Guzmán K'iintsil México. Miércoles 16 ti' octubre, 2019 Tu noj lu’umil Méxicoe’, je’el bix u bin u ch’íijil máake’, beey u bin u sa’atal xan. Ichil u k’iinil paalil yéetel nojoch máakile’, u páajtalilo’ob máake’ ku bin u jelpajal, le beetik ku yantal jejeláas a’almajt’aan yéetel mola’ayo’ob ts’aatáantik u yúuchul ba’al tu beel. Ba’ale’ le ken ch’íijik máake’ mina’an mixba’al jeets’eli’. To’one’ ko’olelon chéen tu k’iinil ku páajtal u yantal kpaalal. Beyxan u yúuchul yéetel xiibo’ob, chéen ojéela’an yaan tumen ku páajtal u meyajo’ob. Ba’ale’ wa ku yila’al ts’o’ok u ch’íijil máake’, ka jóok’sa’al. Ma’atech k-ila’al. X-xak’al xook Verónica Montes de Oca, leti’ máax jo’olbesik Seminario Universitario Interdisciplinario sobre Envejecimiento y Vejez ti’ u noj najil xook UNAM, ku tsikbaltik bix yanik u kuxtal ch’ija’an máako’ob México. Ku ya’alik: “máax ch’ija’ane’ u k’áat ka chíimpolta’ak tumen juntúul máak, ma’ tumen u paalil juntúul wa máax, wa íichamtsil, wa taat, wa nool, ma’ unaj u máan u kuch tuláakal u kúuchkabalil”. Ti’al le je’elo’, ku ya’alik, unaj u p’a’atal paachil tuláakal a’almaj t’aan ts’áak áantaj chéen tumen óotsil u yila’alo’ob, tumen ch’ija’an máako’obe’ ku yila’alo’ob chéen beey noj kuuch ti’al ba’al yaan u yil yéetel toj óolal, ts’o’okole’ yóok’lal le je’elo’ ku loobilta’alo’ob wa ku péech’óolta’alo’ob. “Unaj u chíimpolta’al u páajtalilo’ob beey wíiniko’ob tumen knoj lu’umil, ti’al xan u ts’aatáantalo’ob yéetel ma’ u p’a’atalo’ob tu k’ab uláak’ máak, kex buka’aj utsilo’ob. Tumen le je’elo’ jump’éel ba’al unaj u beeta’al tumen jala’achil”. Beyxan Teresa Álvarez Cisneros, máax ku meyaj tu mola’ayil Instituto Nacional de Geriatría, tu tsikbaltaj: “ch’ija’an máako’obe’ yaan u páajtalilo’ob yéetel ku páajtal u ch’a’anuktal beey juntúulili’ máak. Yaan k’iine’ ts’akyajo’obe’ k-ilike’ kaaje’ ku yilko’ob óoli’ beey paalalo’ob. Ku tukulta’ale’ ma’atáan u páajtal u jets’ik ba’alo’ob yéetel mantats’ ma’atáan u chíimpoltik ba’ax u k’áato’ob. Ts’o’okole’ suuka’an máaxo’ob bak’pachtiko’obe’ leti’e’ máaxo’ob beetike’ ku p’atiko’ob kaabal máak ch’ija’an tumen ku sajaktalo’ob”. Tu ka’atúulal ko’olelo’oba’ ku na’atiko’ob u ch’iija’anil wíinik beey jump’éel ba’al ku yúuchul ti’ tuláakal máak k’iin yanak u yúuchul. Tu noj lu’umil Méxicoe’ yaan kex 13 millonesil u túulal. “Le bix u ch’íijil máake’ yaan ba’al u yil yéetel ba’ax k’aaba’inta’an beey déficits, yaan ba’al u yil yéetel jayp’éel much’a’an yéetel bix yanik u wíinkilal. Ts’o’okole’, je’el ba’axak jela’an ba’al ka e’esake’, jela’an u yila’al: le ken chikbesa’ak juntúul máak 80 u ja’abil táan u yáalkabtik maraton beyxan le ken a’alak ku laj tu’ubul ba’al ti’ob, tumen beyo’ ma’atáan u yila’al wa yaan u beelalo’ob”, beey tu ya’alaj Álva-rez Cisneros. Montes de Ocae’ ku ya’alik: yaan uláak’ ba’alo’ob táan u jelpajal ti’ bix u ch’íijil máak, leti’e’ feminización, tumen te’elo’ yaan uláak’ máako’ob. U chíijil máak ma’ jump’éelili’ bix u yúuchuli’, ts’o’okole’ yaan jejeláas ba’alo’ob ku yila’al ti’, je’el bix wa máasewal máak, afroamericano, LGBT, sexoservidora, ichil uláak’ ba’alo’ob. Tuláakal máak yaan u k’ajla’ayil, yaanal bix kuxliko’ob.""]"
"Ti’al u kaláanta’al baatsil moteado xooch’e’, EUe’ táan u kíinsik listados, uláak’ u jejeláasil le ba’alche’a’",17/10/2019,"[""Ap Boonil K'iintsil Jueves 17 ti' octubre, 2019 Óregon. Óregon. Ka’alikil ti’ wa’alakbal ichil u ka’anal k’áaxil Oregone’, Dave Wiens táanu yu’ubik chi’ichnak. Ma’ili’ káajak u kaambal ti’al u ts’onik xooche’, mix juntéen yáax máanak tu k’ab jump’éel ts’oon. Náach yaan ka tu yilaj juntúul xch’upul xooch’, yaan u boonil chukwaj yéetel sak, ti’ t’uuchul tu k’ab junkúul che’. Ts’oonaje’, ka jlúub ba’alche’. Beey úuchik u náakal 2 mil 400 u túul xooch’ kimen tumen táan u beeta’al jump’éel xwo’okinil meyaj tumen u jala’achil Estados Unidos ti’al u yila’al wa je’el u páajtal u ch’éejsa’al u jejeláasil xooch’ k’ajóolta’an beey listado, tumen táan u kíinsik juntúul u láak’ k’ajóolta’al beey moteado xooch’, kaja’an tu jáal atlántica ja’il. Wiense’ u paalil juntúul ornitólogo jach k’ajóolta’an, ts’o’okole’ jach uts tu yich ch’íich’o’ob. Leti’e’ ka’alikil táan u xokik posgradoe’ tu beetaj jump’éel xaak’al ti’al u yojéelta’al ba’ax yaan u yil ichil u jejeláasil xooch’o’ob yaan yéetel tu beetaj ti’al u k’a’abéetchajal ti’ te’e súutuka’. “Jach k’aas u yantal u kíinsa’al jump’éel u jejeláasil xooch’ ti’al u kaláanta’al ma’ u kíinsa’al uláak’ u jejeláasil”, beey tu ya’alaj Wiens, máax ku jach yaj óoltik u yantal u ts’onik le ch’íich’o’oba’. Ka’alikile’, ichil u tuukul máaxo’ob kaláantik le ch’íich’o’oba’, ojéela’an listados xooch’o’obe’ ku máano’ob yóok’ol moteados xooch’, ts’o’okole’ asab séeba’an u bin u ya’abtal le yáaxo’obo’. Federal jala’ache’ ts’o’ok u máansik ya’abach ja’abo’ob u jeel líik’sik moteado xooch’ kaja’an xaman lu’um, tumen juntúul ch’íich’ suuk u yantal te’elo’, ts’o’okole’ tu ja’abil1 1990e’ je’ets’ beey juntúul ba’alche’ sajbe’entsil u ch’éejel, le beetik jóok’sa’ab tu táan wáalil u pik’il ju’unil Time. Jala’ache’ ma’atech u cha’ak u ch’a’akal che’ob ti’ k’áaxo’ob yaan te’elo’ ti’al beyo’ u kaláanta’al u yotocho’ob xooch’. Uláak’ ajxak’al xooko’ob, tu’ux táaka’an xan Wiense’, káaj u yilko’ob uláak’ u talamil: listado xooch’e’, asab nojoch yéetel ts’íik, le beetike’ ku ba’atel yéetel moteado jejeláasil ti’al u kaxtik u yo’och yéetel ti’al u kaxtik u yotoch, le beetik yaan k’ine’, ku máan yóok’ol ti’. Listado xooche’ leti’e’ ku seen ketikubáaj yéetel u láak’il moteado: asab ya’ab u yantalo’ob, asab ya’ab u mejenil ku yantal ichil jump’éel ja’ab yéetel jump’éelili’ ba’ax ku jaantiko’ob: u ku’ukilo’ob yéetel u nukuch ch’o’ilo’ob k’áax. Walkila’ listados xooch’o’obe’ asab ya’ab yaan yano’ob wa ku ke’etel yéetel moteado’ob. Meyaj táan u beeta’al tumen Servicio de Pesca y Fauna káajsa’ab tu ja’abil 2015, ba’ale’ yanchaj ya’abach jela’an ba’alo’ob ka yáax ts’a’ab k’ajóoltbil tu ja’abil 2012, le beetike’ yanchaj u kaxta’al juntúul máak u jach kanmaj ba’al yóok’lal ética ti’al u yáantik u jets’ik wa yaan bix je’el u yutsil éejenta’al. Meyaje’ jela’an tumen ti’al u kaláanta’al jump’éel u jejeláasil xooche’, táan u kíisna’al uláak’ jump’éel.""]"
Kaxta’ab 30 u p’éel ts’aka’an máabeno’ob tu’ux ku mu’ukul máak tu noj lu’umil Egipto,21/10/2019,"['Afp Oochel Afp K\'iintsil Lunes 21 ti\' octubre, 2019 Luxor, Egipto. Sábado máanika’ ts’a’ab k’ajóoltbil lajun tu ka’ak’áal u p’éel u máabenil u mu’ukul máak wa sarcófago beeta’an yéetel che’, bona’ano’ob ts’o’okole’ jach ts’aka’antako’ob, ti’ kaxta’abo’ob Asasif, Valle de los Reyes, naats’ ti’ Luxor (u noojolil Egipto). “Yáax juntéen u kaxta’al le ba’alo’oba’ ti’ Asasif (ila’ab tumen junmúuch’ egipcioil máako’ob) tumen arqueólogos, conservadores yéetel ajmeyajo’ob”, beey tu tsikbaltaj máax beetik u secretario generalil Consejo Supremo de Antigüedades, Mustafa Waziri, ichil jump’éel k’a’aytajil tsikbal beeta’ab Luxor. Asasife’ jump’éel úuchben kaaj tu’ux ku mu’ukul máak kimen tu jáal u yáalkab ja’il Nilo. U máabenil u mu’ukul máake’ kaxta’abo’ob le p’is k’iinil máaniko’. Yaan jayp’éel u yoochelo’ob yáax ts’a’abo’ob k’ajóoltbil ma’ili’ k’a’aytak ba’ax ila’abi’; tu k’iinil sábado úuchik u k’a’aytal tu táan u najil k’uj Hatshepsut. 30 u nu’ukulil che’ kaxta’abe’ laj bona’an, ts’o’okole’ ti’ jmu’uk xiibo’ob, ko’olelo’ob yéetel paalalo’ob. Ti’ kaxta’abo’ob tu taamil jump’éel metro, tsoolol yaniko’obi’. U ti’al ka’ach u baatsil k’a’anan yum k’iino’ob. Wazirie’ tu ya’alaje’, páan meyaj beeta’ab tumen occidentales ichil siglo XIX chéen tu jets’ajo’ob ti’ ba’alo’ob yanchaj ba’al u yil yéetel u muukulil ajawo’ob, ka’alikil yéetel ts’ook egipcioil meyajo’obe’ kaxta’ab “u kúuchil tu’ux mu’uk yuum k’iino’ob”. Ba’ax kaxta’abe’ kex 3 mil ja’abo’ob u yúuchbenil, ma’ xaan wa k’a’abéetkunsa’abo’ob siglo X a.C. ""Chéen yanchaj k-utsikíinsik wa jayp’éel ba’alo’ob ti’ máabeno’ob, jach ts’aka’antako’ob”, beey tu ya’alaj Salah Abdel-Galial, máax utsikíintik ba’alo’ob ti’ Ministerio de Antigüedades.']"
Mier yéetel Koch yáax ko’olelo’ob tu beetajo’ob espacial xíimbalil; walkila’ taak u xíimbaltiko’ob Uj,23/10/2019,"[""Afp Foto: AP K'iintsil Estados Unidos. Miércoles 23 ti' octubre, 2019 Yaan wáaj uláak’ ba’ax asab ma’alo’ob ti’ a síit tu jach ka’analil ka’an, (espacio). Chéen Uj, u jaajil, beey úuchik u ya’aliko’ob lunes máanika’ ka’atúul x-áastronautáa’ob estadunidenseilo’ob, Christina Koch yéetel Jessica Meir, máaxo’ob tu beetajo’ob u yáax espacial xíimbalil tu’ux yanchaj chéen ko’olelo’ob. K’iin ka’a tin yáax beetaj jump’éel u boonil ka’alikil táan in xokik primariae’ ti’ tin wojéeltaj taak in kaambal ti’al áastronautáa, kin wilik ti’ kin xíimbal Uje’. Míin uláak’ jump’éel ba’ax in k’áat ka úuchuk, tu ya’alaj Meir, máax 42 u ja’abil, ts’o’okole’ múul xíimbalnaj ichil Estación Espacial Internacional (EEI) yéetel u yéetajil, ka’alikil beeta’ab jump’éel jela’an k’a’ajtajil tsikbal ti’al u kúuchilo’ob k’a’aytik péektsilo’ob máansa’ab tumen NASA. Beey túuno’ Estados Unidose’ táan u tukultik u túuxtik máak tuka’atéen u xíimbalt Uj ti’al u ja’abil 2024, yéetel misión Artemisa 3. Wa tumen ka k’uchuk beetbile’, ka’atúul áastronautaobe’ yaan u ka’a xíimbaltiko’ob u lu’umil Uj tuka’atéen. U ts’ook utéen úuchik u beeta’ale’ úuch tu ja’abil 1972, ts’o’okole’ yaan u beeta’al tumen juntúul ko’olel, beey tu jets’aj Jim Bridenstine, máax jo’olbesik NASA. Beyxan, ko’olele’ yaan xan u táakbesa’al ichil u lajka’atúul máaxo’ob táaka’ano’ob ichil u áastronautasil estadunidenseil mola’ay, beey tu tsikbaltaj Bridenstine. Meir yéetel Koche’, káaj u meyajo’ob tu ja’abil 2013 te’e mola’ayo’, ts’o’okole’ ti’ yaano’ob ichil máaxo’ob táan u tukulta’al u túuxtalo’obi’. U tuukulil u je’ets’el juntúul ko’olel ti’al u yáax xíimbaltik Uje’ jach noj ba’al, ts’o’okole’ unaj u náachtal u tuukul máak ti’al u na’atik, beey tu ya’alaj Koch, máax yaan 40 u ja’abil, úuchik u núukik jump’éel k’áat chi’ beeta’ab ti’ tumen jump’éel mola’ay k’a’aytik péektsilo’ob. U jaajile’ táan in wayak’tik ka úuchuk, yéetel sáansamal in tukultik, ba’ale’ tak walkila’ ki’imak in wojéeltik je’el u yantal u páajtalil in k’ajóoltik yáax ko’olel bíin u pe’echak’t Uj, ka’alikil táan u ya’alike’ tu múuts’ichtaj u yéet meyajil. Tak wakila’ ma’ jeets’el tumen NASA bix ken yéeyak máax kun túuxtbil u xíimbalt Uj. Ba’ale’ in wojel lalaj máak yaan wey tu’ux kin meyaje’, jach kaambanaja’an ti’al u beetik. Máax bíin u beetej yaan u beetik je’ex unaje’, ts’o’okole’ yaan u beetik u yantal alab óol ichil máaxo’ob u k’áato’ob u beet uláak’ xak’alxooko’ob, tu ya’alaj Koch. Koch yéetel Meir tu múul xíimbatajo’ob espacio, xáanchajo’ob maanal ti’ ukp’éel hora yéetel uláak’ táanchúumuk, ts’o’okole’ le je’elo’ máan tu k’ajla’ayil u kuxtalilo’ob.""]"
"Rosario Ibarrae’ tu p’ataj ti’ AMLO chíimpolal k’u’ub ti’, unaj u su’utul ken ojéelta’ak yóok’lal máak sata’ano’ob",24/10/2019,"[""Andrea Becerril yéetel Víctor Ballinas Oochel K'iintsil Ciudad de México Jueves 24 ti' octubre, 2019 “Ma’ in k’áat ka p’áatak chúumuk bej ba’ax yóok’lal kin líik’sik in t’aan, le beetike’ kin p’atik a kaláant le noj chíimpolal táant u ts’a’abal tena’, yéetel kin k’áatiktech ka a sutten le ken a wa’alten xan tu’ux yaan kpaalal, kláak’tsilo’ob yéetel le ken jéets’ek u beeta’al ba’ax jets’a’an a’almaj t’aan yóok’lal le je’elo’”. Yéetel le tsikbalil beeta’ab tu k’aaba’ Rosario Ibarra de Piedra tu t’anaj u jala’achil u noj lu’umil México, Andrés Manuel López Obrador, yéetel beey ts’o’okik u súutukil úuchik u k’u’ubul ti’ u chíimpolalil Belisario Domínguez. U yaal xpéektsil ko’olel yéetel máax ba’atenaja’an yóok’lal u páajtalil wíinike’, Claudia Piedra Ibarra, tu xokaj le ts’íiba’ tu k’aaba’ máax chíimpolta’aba’. P’a’at chíimpolal tu k’ab jala’ach Andrés Manuel López Obrador, máax táakpaj tu súutukil úuchik u k’u’ubul, ti’ beeta’ab tu senatorial Xicoténcatl, ti’al beyo’ u k’áatik ka je’ets’ek tu’ux ts’oka’an máaxo’ob sa’atbesa’ano’ob tak walkila’. Le ka’aj ts’o’ok u k’u’ubul chíimpolale’, jala’ach López Obradore’ tu séeb a’alaj yaan u beetik ba’ax k’áatab ti’. “Yaan in beetik tuláakal ba’ax je’el u páajtale’ ti’al u wojéeltik tu’ux yaan máaxo’ob saatalo’ob”. K’áatchibta’ab táankab ti’ u yúuchben najil Xicoténcatle’, jala’ache’ tu ya’alaje’ mixba’al je’el u beetik u je’elsik ba’ax ku beetik: “Jáalk’an in máan, je’el bix tuláakal máak. Ma’atáan u páajtal u ja’atsal jump’éel wa ba’ax ti’al u ts’aatáanta’al, je’elili’ u yojéetla’al ba’ax úuch yéetel máaxo’ob saatalo’ob, tak le k’aasil ba’alo’ob beeta’ab tumen jala’acho’ob máano’ob táanil ti’ teen”. Jala’ache’ tu túuxtaj t’aan xan ti’ Rosario Ibarra: “Jump’éel ki’iki’ méek’, yaan in kanik in beet ba’ax ts’o’ok a k’ubéentik ten, ts’o’okole’ yaan xan in ketik tuáakal ba’ax táan u yúuchul”. Beyxan te’e súutuko’ k’uch máax jo’olbesik Suprema Corte, Arturo Zaldívar yéetel u xjo’olbesajil  Cámara de Diputados, Laura Angélica Rojas. Tu k’aaba’ u na’e’, Claudia Piedra tu ya’alaje’ ts’o’ok u máan jump’éel ja’ab káajak u meyaj túumben jala’ach, yéetel leti’obe’ tu k’amajo’ob yéetel ya’abach alab óol tumen ma’ yanak mimx jump’éel túumben ba’al yóok’lal tak pool beeta’ab cuarenta ja’abo’ob paachil úuchik u káajsiko’ob noj meyaj lik’ul u múuch’kabil Eureka. Rosario Ibarra tu ts’o’oksaj u ts’íib: “Jala’ach López Obrador, éetajil yaabilta’an yéetel chíimpolta’an, ma’ cha’ik ka máanak táanil loobilaj mix ka p’áatak k’aasil ba’al beeta’ab tumen jala’acho’ob yáax máano’ob úuchik u p’áatalo’ob xma’ si’ipilil yóok’lal ba’ax u beetmajo’ob”.""]"
"Coca-Cola, PepsiCo yéetel Nestlé, mola’ayo’ob asab loobiltik yóok’ol kaab; u ka’apuul ja’aba’",25/10/2019,"['Notimex Oochel K\'iintsil Ciudad de México. Viernes 25 ti\' octubre, 2019 Coca-Cola, PepsiCo yéetel Nestlée’ leti’e’ mola’ayo’ob jo’olbesik tu ka’atéen le lajunp’éel kúuchilo’ob yaan yóok’ol kaab táan u asab beetiko’ob k’aas ti’ yóok’ol kaab yóok’lal plástico ku jóok’siko’ob, le beetike’, unaj xan u beetiko’ob uláak’ ya’abach yéetel noj meyajo’ob ti’al u súutukil táan u máan u molko’ob ba’al ma’atech u k’a’abéetkunsa’al, beey a’alab le miércoles máanika’ tumen u múuch’kabil Greenpeace. Jo’olbesa’ano’ob tumen u nuup’ medioambientalistail meyajil Break Free From Plastice’, beeta’ab jump’éel nu’ukbesaj tumen maanal ti’ 70 mil máako’ob ti’al u jóok’sa’al sojol yéetel ba’alo’ob ma’ unaj u yantal ichil k’áak’náab yéetel u beelil u yáalkab ja’, le meyaja’ beeta’ab tuláakal yóok’ol kaab yéetel mu’uch’ óoli’ táanchúumuk millónil plástico ba’alo’ob, u ya’abile’ leti’ le ku beeta’al tumen le óoxp’éel mola’ayo’obo’. U nu’ukbesajil  Día Mundial de la Limpieza beeta’ab tu winalil septiembre tumen máako’ob taak u yáantiko’ob yóok’ol kaab, kaja’ano’ob ti’ 51 u p’éel noj lu’umo’ob, tu’ux xíimbalta’ab 484 u p’éel líik’saj meyajil, auditoria, ti’ le mola’ayoba’ ti’al beyo’ u yila’al máakalmáak ti’ le je’elo’obo’ yaan u si’ipil yóok’lal le seten ba’alo’ob ku jóok’sa’al pulbil. Coca-Colae’ u ka’atéen ja’aba’ p’aatal ichil máaxo’ob seten k’askúunsik ba’al yéetel plástcio, tumen ku yantal 11 mil 732 nu’ukulo’ob, tu paache’ ti’ yaan PepsiCo, Nestlé, Mondelez International, Unilever, Mars, P&G, Colgat-Palmolive, Phillip Morris yéetel Perfetti Van Melle, beey úuchik u ts’a’abal k’ajóoltbil tumen Greenpeace Filipinas. ""Ya’abach mola’ayo’obe’ ts’o’ok u éejentiko’ob u beetiko’ob uláak’ meyajo’ob ti’al u yáantajo’ob le ken jo’op’ok u koobolo’ob, ba’ale’ u ya’abile’ láayli’ u kaláantik u yúuchbenil u beeta’al koonol yéetel desechable"", beey tu ya’alaj Greenpeace. Asiáatikoil lu’umo’ob je’el bix China, Indonesia, Filipinas, Vietnam yéetel Sri Lanka ku pulko’ob u ya’abil u pláastkoilo’ob ti’ k’áak’náab, ba’ale’ “u jaajile’ ya’abach ti’ le k’aasil ku beeta’al Asia yóok’lal pláastiko’e’ ku yantal yóok’lal nojoch mola’ayo’ob ti’ yano’ob Europa yéetel Estados Unidos"", ts’íitba’ab. Beyxan ku ya’alik mola’ayo’obe’ ku ya’aliko’ob ku beetiko’ob meyajo’ob ti’al u jeel k’a’abéetkunsiko’ob nu’ukulo’ob, ba’ale’ ma’ jaaji’, ts’o’okole’ ma’ unaj chéen leti’e ba’ax ku beeta’al ti’al u chan ch’éensa’al u yantal sojol.']"
"K’aayo’ob, u chíikulal láayli’ kuxa’an kaaj",28/10/2019,"[""Reuters y Afp Oochel K'iintsil Santiago, Chile. Lunes 28 ti' octubre, 2019 Te’e k’iino’oba’, tu bejilo’ob Chilee’ táan u yu’ubal u muuk’il k’aay. Ti’ najo’ob yéetel k’íiwiko’obe’ ku babal u’uyal k’aayo’ob beeta’an tumen Víctor Jara yéetel Los Prisioneros, tumen leti’ ku k’a’ayal tumen kajnáalo’ob táan u líik’sik u t’aano’ob tujmen ma’ ki’imak u yóolo’ob yéetel ba’ax táan u beeta’al tumen u jala’achil le lu’umo’. “Táakbesaba’ex ichil u yóok’otil u yalabil máako’ob. Mix máak bíin u jóok’so’on. Mix máak xan tu yóotaj u yáanto’on jach tu jaajil”, ya’abach máako’ob u’uyab u k’aay ka’alikil beeta’ab xíimbal líik’saj t’aan le viernes máaniko’, leti’e’ yáax asab nojoch xíimbalil ts’o’ok u beeta’al ti’ le andino lu’umo’. Ti’al kajnáalo’obe’, El baile de los que sobran jump’éel k’aay láayli’ kuxa’ane’. K’aaye’ ts’íibta’ab tu ja’abil 1986, ka’alikil táan u beetik u jala’achil Pinochet -yaan chilenoilo’obe’ ts’o’ok u ketiko’ob kuxtal walkila’ yéetel le bix máanik te’e ja’abo’obe’- u k’aayil Los Prisionerose’ ts’o’ok u ch’a’abal ti’al u beeta’al líik’saj t’aan. Ts’o’okole’, kúuchilo’ob k’a’aytik péektsilo’obe’ tu ts’áajo’ob k’ajóoltbile’, ichil óoxp’éel k’iino’obe’, ts’o’ok maanal 37 mil u téenal u yu’ubal, tumen ka’ache’ chéen 12 mil u téenal naakal u yu’ubal ti’ kúuchilo’ob beetik [i]streaming[/i].""]"
Ku jeel líik’sa’al u yúuchben kaajil Tenochtitlán ti’al u beeta’al ja’ajtsil cha’an,29/10/2019,"[""Notimex Oochelo'ob Agencias K'iintsil Ciudad de México Martes 29 de octubre, 2019 Eugenio Caballero, juntúul director de artee’, k’ube’entan ti’ ka’aj u líik’s tuka’atéen u yúuchben kaajil Tenochtitlán yéetel u nojba’alil mexica kaajil yanchaj tu ja’abil 1519, ti’al ka páatak u beeta’al jump’éel túumben ja’ajats cha’anil, serie, yóok’lal bix úuchik u yúuchul Conquista tu k’ab Hernán Cortés. Le ja’ajats cha’anila’ yaan u múul beeta’al tumen Amazon Studios, Diego Luna yéetel Gael García (La Corriente del Golfo), beyxan Steven Spielberg (Amblin Television), Steven Zaillian, Darryl Frank yéetel Justin Falvey, ts’o’okole’ yaan u jo’olbesa’al tumen colombianoil Ciro Guerra yéetel yaan u táakpajal Javier Bardem. “Le meyajila’ yaan u beeta’al tu noj lu’umil México, ts’o’okole’ je’el bix yaan u jo’olbeas’al tumen Ciroe’, yaan u tákapajal u yatan Cristina Gallego, ti’al xan u jo’olbesajili’. Jump’éel u cha’anil ficción yóok’lal bix úuchik u yantal Ciudad de México yéetel u ch’i’ibalil klu’umil, k’a’anan u kjeel tsikbaltik bix úuchik u yúuchul Conquista”, beey tu tsikbaltaj Caballero, máax tu beetaj u juradoil úuchik u beeta’al u 17 u téenal Festival Internacional de Cine de Morelia (FICM). Tu tsikbaltaje’, óoli’ beey jump’éel “nojoch cha’an” wa jump’éel chan ja’ajats cha’anil yaan u yantal kamp’éel u jaatsilo’ob ts’íibta’an tumen Steven Zaillian (La Lista de Schindler), ba’ale’ u yóol ts’íibe’ yaan u jóok’sa’al ti’ Moctezuma, jump’éel ts’íib beeta’ab tumen aanimáas Dalton Trumbo. “Ki’imak in wóol le ken in meyajt dirección de arte. Tumen yéetele’ ku páajtal in we’esik ba’ax kin tukultik. Uts tin wich in beetik túumben ba’alo’ob ma’ in wojel in beeti’, ba’ale’ láayli’ ichil u meyajil diseño”, beey tu tsikbaltaj Caballero. Máax chíimpolta’ab yéetel Oscar tu ja’abil 2007 ichil u jaatsil Mejor Dirección Artística, yóok’lal u cha’anil El laberinto del fauno, beeta’ab jo’olbesa’ab tumen Guillermo del Toroe’, tu ya’alaj ja’ajats cha’ane’ yaan u beeta’al ti’al u k’iimbesa’al 500 ja’abo’ob úuchuk Conquista de México, ts’o’okole’ yaan u táakpajal méekixanoil ajbeet balts’amo’ob. “Tu juunal ku yúuchul ba’al. Ku k’uchul u k’iinil u núup’ul tsikbalo’ob yóok’lal ba’alo’ob k’a’anan u ti’al máak, ts’o’okole’, le je’ela’ jump’éel ba’al yaan u yil yéetel u chukik 500 ja’abo’ob k’uchuk sak wíiniko’ob”. U ts’íibil Trumboe’ tu beetaj ichil u deekadáail u ja’abilo’ob 60. Tu káakbale’ tukulta’ab ka’aj beeta’ak u noj meyajil balts’am tumen Kirk Douglas.""]"
K’iimbesa’ab 500 ja’abo’ob úuchik u yáax túuxta’al k’uben t’aan ti’ Internet,30/10/2019,"['Efe Oochelo\'ob Ap K\'iintsil Los Ángeles, California Miércoles 30 de octubre, 2019 Internet, u nojoch yóok’ol kaabil beetik u núup’ul ba’al ts’o’ok u jach jelbesik u kuxtal wíinike’, tu k’iimbesaj jo’oljeak martese’ 50 ja’abo’ob úuchik u síijil tu noj kaajil California, úuchak u yáax túuxta’al ka’ap’éel wooj tumen ka’atúul científicos te’e k’inako’obe’. Ts’o’okili’ u yáak’abtal tu k’iinil 29 ti’ octubre ti’ u ja’abil 1969, ka’aj túuxta’ab tumen científico Leonard Kleinrock yéetel u yéet meyajo’ob ti’ Universidad de California Los Ángeles (UCLA) yáax k’uben t’aan yéetel u yáantajil jump’éel red tu káajsaj ba’ax k’ajóolta’ab beey u yóox jaatsil revolución industrial. U najil xook Universidad de Stanford, ti’ p’aatal kex 500 kilómetros tu xamanil UCLA, tu k’amaj ti’ uláak’ jump’éel computadora jump’éel k’uben t’aan túuxta’ab tu’ux chéen ka’ap’éel wooj ts’íibta’ani’: ""LO"".']"
"K’ex ma’ líik’ik kaaj tuka’atéene’, ku beeta’al Xandu’, u k’iimbesajil pixano’ob tu kaajil Juchitán",01/11/2019,"[""Diana Manzo Oochel gob.mx K'iintsil Oaxaca Viernes 1º ti' noviembre, 2019 U k’iinilo’ob pixano’ob tu kaajil Juchitán yéetel uláak’ zapotecaoil kaajo’ob ti’ u Istmoil Teahuantepec, je’el bix Unión Hidalgo, San Blas Atempa yéetel Xadanie’, láayli’ kuxa’an kex táan xan u beeta’al jejeláas meyajo’ob ti’al u jel líik’sa’al najo’ob júuto’ob úuchik u tíitkubáaj lu’um tu ja’abil 2017. U jela’anil yéetel uláak’ kaajo’ob ku k’iimbesiko’ob pixano’ob ichil 1 yéetel 2 ti’ noviembre,, k’ajóolta’ano’ob xan beey “‘Xandu’ wa Biguie’”, ku k’a’amal pixano’ob tu k’iinil 30 yéetel 31 ti’ octubre. Leti’obe’ ku ts’áako’ob u mayakche’ob ba’ale’ ku ts’áako’ob ichil ukp’éel tak bolonp’éel u t’o’olil, ts’o’okole’ ku ts’a’abal xan “‘Beedxe’”, mayakche’ tu’ux jeets’el jump’éel cruz chúumuk ti’al u chikbesa’al u kan ti’itsil yóok’ol kaab yéetel chúumuk lu’um ets’kúunsa’an ti’al báalam, k’a’anan yéetel kili’ich ba’altech ti’al zapotecoil miatsil tumen leti’ máax láak’intik pixano’ob tu súutukil táan u suuto’ob lu’um. Kex tumen láayli’ táan u líik’sa’al u yotocho’obe’, u baatsil “Mechu Huinnie’”, juntúul juchitecoil paax Juan Carlos Ruiz Toledo, tu yets’kúunsajo’ob jejeláas ba’al ti’ u piixano’ob, tu ts’áajo’ob janalo’ob ki’ u jaanta’al tumen le aanimaso’, beyxan uk’be’en ba’al, beyxan u nikte’il yéetel kibo’ob. Ichil máan bolonp’éel k’iino’obe’, ku beeta’al payalchi’ob, tu’ux ku ts’a’abal xan u nukte’il, kib, táamali’, waaj, incienso yéetel rosarios; ti’ lalaj naje’ ku xu’upul ichil 10 yéetel 15 mil pesos ti’al u beeta’al jejeláas ba’alo’ob ti’al u yets’kúunsa’al te’e mayakche’obo’. Manuel Ruiz Toledo, u suku’un“Mechu Huinni” tu tsolaje’, tuláakal ba’ax ku beeta’al te’e k’iino’oba’ tu kanaj ti’ u chiich yéetel ti’ u yuumo’ob, ts’o’okole’ ku jach xu’upul taak’in, ba’ale’ kex beyo’ ku yila’al xan bix yanik baatsil ti’al u beetik ba’al, je’el bix leti’obe’ yanchaj u k’a’abéetkunsiko’ob kibo’ob tu manajo’ob le ja’ab máaniko’ ts’o’okole’ áantabo’ob xan tumen u yéet kaajalo’ob. Natividad Toledo Santiago, u na’ Juan Carlos Ruiz Toledoe’ tu tsolaj leti’e’ ma’ u k’am mix jump’íit áantaj ti’al ka jel líik’sa’ak u yotoch, ts’o’okole’ le ba’ax beeta’an tak walkila’ chéen yaan tumen leti’ beetmaji’, le beetik táan u páa’tik áantaj a’alab yaan u k’u’ubul tumen federal jala’ach. “Ka’aj kíim in paalile’, ma’ ya’ab taak’iin yaan to’oni’, ba’ale’ beey suuk u beeta’alo’, le beetike’ tkonaj jayp’éel ba’alo’ob ti’al beyo’ u páajtal klíik’sik k-otoch, tumen ti’ to’one’ ma’ jts’a’ab áantaji’, táan kpáa’tik ka’a beeta’ak censo tuka’atéen, je’el bix a’alanilo’, ba’ale’ ma’ k-ojel ba’ax k’iini’. Unaj ma’alo’ob ba’ax k-ets’kúuntik ti’al kpaalil”, tu tsikbaltaj.""]"
K’áak’e’ tu chíimpoltaj u najil k’uj u ko’olebil Guadalupe ich Notre Dame,04/11/2019,"[""Elena Poniatowska Oochel K'iintsil Lunes 4 ti' noviembre, 2019 Gérard Fontainee’ ku k’a’ajsike’, bix u yúuchul ba’al tu noj kaajil París, ti’al u k’iinil 12 ti’ diciembre ti’ u ja’abil 2018, tu yáanal u jobon tuunil naj sáasilkúunsa’an ti’ u najil k’uj Notre Dame, léek u k’aayil mariachis yéetel u u’uts nook’. “Estas son Las mañanitas que cantaba el rey David a las muchachas bonitas se las cantamos así”... leti’e’ mexikano’ilo’ob k’ayik u ko’olebil Guadalupe yaan tu noj kaajil París. Ts’o’ok 28 ja’abo’ob káajak u beetiko’ob. Gérard Fontaine, juntúul jts’íib yéetel u kriitikóoil arte, máax ti’al septiembre ti’ u ja’abil 2002e’, tu beetaj u kóonsejeroil cultural ti’ u éembajadail Francia tu lu’umil México, beyxan tu jo’olbesajl Instituto Francés de América Latina (IFAL), yéetel u yuumil Guía de México, ts’íib suuk u k’a’abéetkunsa’al, ku tsolike’ u ko’olebil Guadalupee’ leti’ u tséel jo’op’éel kapillail yaan tu xamanil le najil k’ujo’, jach aktáan ti’ le kúuchil, tu’ux ka’aj xíik jobon tuunil naje’, u fleechail najil k’uje’ jlúub yóok’ol loosa’ob yano’ob te’elo’, tu k’iiinil 15 ti’ abril ti’ 2019, tu táan u jak’a’an ichil fráancesilo’obe’. Hoy, por ser día de tu santo, te las cantamos a ti / Despierta, mi bien, despierta, mira que ya amaneció. Morenitae’, u ko’olebil Méxicoe’, suuk u yu’ubik u tíitipajal lu’um, ma’atech mix u péek. Beyxan tu noj kaajil Paríse’, u capillail u ko’olebil Guadalupe ka’aj ts’o’ok u máan Segunda Guerra Mundial jach yaakunta’an yéetel mantats’ u xíimbalta’al tumen máaxo’ob oksaj óoltik, beyxan tumen uláak’ máako’ob ku k’uchulo’ob xíinximbal ku taalo’ob ti’ uláak’ lu’umo’ob. Gérard Fontainee’ ku ya’alik’ “míin leti’e’ guadalupanoilo’ob máaxo’ob toko’ob ti’ k’áak’ le káapillao’ yéetel xan le 76 u p’éel boono’ob k’uba’an tumen Confraternidad de los Orfebres, tumen ma’ eelo’obi’, chéen wa jayp’éel ba’alo’ob chika’an ti’ob ba’ale’ yóok’lal u máan k’iin, ti’ ustkíinsa’abo’ob tu táalleril Viollet-le-Duc. U ko’olebil Guadalupe jump’éel jats’uts mosaikóo beeta’an yéetel oro, k’uba’an tumen u jala’achil u lu’umil México yéetel ti’ beeta’an tumen u táalleril mosaicos Vaticano jach chéen u ti’al u káapillail Notre Dame yaan tu kaajil París. Ka’aj tu jets’aj Antonieta Rivas Mercado u kíinsikubáaj aktáan ti’ u nojoch áaltaril Notre Dame, ma’ tu tukultaj wa yaan máan yóok’ol u najil k’uj, mix wa yaan u k’a’alal u joolnajil le najil k’ujo’ tu yóok’lalo’, ti’al ka páatak u cho’obol kex óoxp’éel k’iin. Antonietae’ tu kíinsajubáaj tu k’iinil 11 ti’ febrero ti’ u ja’abil 1931 yéetel u ts’oon José Vasconcelos mantats’ u biinsik yéetel. Vasconcelos, láayli’ tu noj kaajil Paríse’, mantats’ u páa’tik, tu kúuchil tu’ux suuk u yuk’iko’ob káafée, juntúul ki’ichpan ko’olel suuk u láak’intik ti’ u xíimbal meyajil ti’al u beetik u jala’achil República tu ja’abil 1929. Ka’aj ts’o’ok u kíinsa’al máak tu ba’atelil Revolución Mexicana, Antonieta Rivas Mercadoe’ páatchaj u bo’otik jaytúul k’a’anan máako’ob je’el bix  Salvador Novo yéetel Xavier Villaurrutia, úuchik u beetik Teatro Ulises. Tu táakmuk’taj Andrés Henestrosa yéetel jboonil Manuel Rodríguez Lozano, beyxan páatchaj u k’ajóolta’al ichil máaxo’ob meyajtik k’a’anan ba’al yóok’lal méekinaoil miatsil. Yóok’lal bix úuchik u kíinsikubáaj tu najil k’uj Notre Dame páatchaj u jóok’sa’al u yóol ti’ u cha’anil Antonieta, jo’olbesa’ab tumen Carlos Saura, ba’ale’ ma’ jach tu beel jóok’ik cha’an, kex beyo’ k’a’anan u k’a’ajsa’al u áanalte’il Antonieta, ts’íibta’an tumen Fabienne Bradu, yéetel A la sombra del ángel, beeta’an tumen  Kathryn S. Blair. Walkila’ méekanoil maraichis ku jach k’a’ajsa’al tumen Gérard Fontaine yaan u múuch’ulo’ob u k’ayo’ob u ko’olebil Guadalupe tu k’iinil 12 ti’ diciembre, tu najil k’uj La Madeleine, óoli’ beey jump’éel griego kúuchil. Ba’ale’ tene’ ku ki’imaktal in wóol in wilik máaxikanoil guitarristas yéetel trompetistas ti’ Garibalidi ka’alikil u k’ayiko’ob: Yo soy como el chile verde, Llorona, picante pero sabroso a los pies de las clásicas altas columnas griegas fundadoras de nuestra civilización.""]"
Jts’íib k’ajla’ayil its’ato’obe’ ku ki’imak óoltiko’ob oochel tukulta’an ku nup’ik Da Vinci yéetel Maquiavelo,05/11/2019,"[""AFp Oochel K'iintsil Martes 5 ti' noviembre, 2019 Rennes. U yoochel ti’ u táan u yich juntúul k’olis máak yaan u me’exe’ tu ts’áaj tuukul ichil ajts’íib k’ajla’ayo’ob yéetel máaxo’ob uts tu yicho’ob its’at, tumen ku tukultiko’obe’ tu kaxto’ob jump’éel k’a’anan meyaj mix juntéen yáax ila’ak ichil u máan ja’ab’ob. Le je’ela’ ti’ yaan ka’ach ichil junmúuch’ meyajo’ob yano’ob ichil jump’éel káastiyo yaan tu k’íiwikil Francia. Jump’éel k’uben t’aan ts’íibta’an 145 ja’abo’ob paachil yéetel jts’a’ab k’ajóoltbil tu ja’abil 2018e’, ku ya’alik ma’ xaan wa le ku chikpajalo’ u yoochel Nicolás Maquiavelo, juntúul filoosofóo italianoil kuxlaj ichil u siigloil XV yéetel XVI, leti’ u yuumil El príncipe, ba’ale’ boonile’ beeta’ab tumen réenasentistaa jka’ansaj Leonardo da Vinci. Kex tumen táan u binetik ya’abach winalo’ob ti’al u beeta’al xaak’alilo’ob ti’al u yila’al máax le bona’an te’elo’ yéetel tu’ux u taale’, Sylvie Giroux, máax jo’olbesik u káastiyoil Valencay tu k’íiwikil Franciae’, ku ya’alik “jump’éel ba’al je’el u yúuchule’”, ma’ xaan wa Da Vinci máax bonej. Te’e kúuchilo’ ti’ yaan meyaj ti’alinta’ab tumen Charles-Maurice de Talleyrand-Perigord, juntúul máak jach kaambanaja’an, ts’o’okole’ k’ajóolta’an beey Talleyrand, máax sa’at u kuxtal tu ja’abil 1838. Le ja’ab máaniko’ kaxta’ab jump’éel ju’un ts’íibta’an u ja’abil 1874 yéetel u k’aaba’ u cháambelaanil Talleyrand, tu’ux ku ch’a’achibtik u boonil Maquiavelo beeta’an yóok’ol che’ ku p’isik 55 tu chowakil yéetel 42 tu kóochil, beeta’an tumen Da Vinci. Ba’ax kaxta’abe’ tu beetaj u máan kaxtbil le boonila’, ichil u jejeláasil boonilo’ob its’at ti’alinta’ab tumen Talleyrand, beey úuchik u kaxta’alo’. Jach óoli’ beey fiiloosofóo fráancesil Michel de Montaigne Oochele’ ku chikbesik juntúul xiib ma’ táan u che’eji’, chowak u pool yéetel tiich’il u ni’, beyxan yaan u me’ex yéetel u búukintmaj jump’éel boox nook’, sak káamisa yéetel kóorbatáa. “Ma’ chéen tumen ti’ ku ya’alik ichil ju’uno’obe’ u k’áat u ya’al wa jaaji’”, ma’ jeets’el wa jump’éel u yoochel Maquiavelo boona’an tumen Da Vinci, beey tu ya’alaj Anne Gerardot, máax ku meyaj ti’ u kúuchil úuchben ju’uno’ob líik’sa’ano’ob. Yéetel u yáantajil uláak’ nu’ukulo’obe’ yaan u yila’al wa le meyajo’ ti’ jóok’ tu k’ab jka’ansaj réenasentistáa.""]"
Ya’abchaj u góorilailo’ob wiits ba’ale’ láayli’ ich sajbe’entsil yaniko’ob,06/11/2019,"[""Afp Oochel AP K'iintsil Miércoles 5 ti' noviembre, 2019 Kinigi. Ichil u ts’u’ u k’áaxil Parque Nacional de los Volcanes, juntúul góoriláa, 23 u ja’abil, k’aab’ainta’an beey Kurudie’ ku tséentikubáaj yéetel apio salbaajée, chaambelile’ ku wuts’ik u yook yéetel ku súusik ti’al u ki’ jaantik ba’ax yaan tu ts’u’. Jbiiologóoil Jean Paul Hirwae’ ka’alikil u ts’íibtik tu táabletáa ba’ax ku jaantike’, ku cha’antik ba’ax ku yúuchul tu paach jayp’éel xíiwo’ob. Juntúul u xiibil góoriláae’ kulukbal tu tséele’ ti’al u jach ilik ba’ax le ku yúuchulo’. Hirwae’ ku t’aan, ahh-mmm, ku ya’alik ti’al u beetik u jets’tal u yóol. “Wey yanene’ -ku ya’alik ti’-, mixba’al unaj u beetik a chi’ichnaktali’.” Hirwa yéetel tu ka’atúulal ba’alche’obe’ táakano’ob ichil u asab chowakil xak’al xook táan u beeta’al yóok’ol kaab, ti’al u yojéelta’al uláak’ ba’alo’ob yóok’lal góorilao’obe’. Káajsa’ab tu ja’abil 1967 tumen Dian Fossey, juntúul primáatologáa jach k’ajóolta’ab yóok’lal u meyaj, máax síij tu lu’umil Estados Unidos. X-xak’al xook Fosseye’, sa’at u kuxtal tu ja’abil 1985, ba’ale’ wa ka k’uchuk u yil láayli’ kuxa’an wa jaytúul u goorilasil wiitse’ míin jach je’el u ja’ak’al u yóole’. Ka’ach kuxa’ane’, tu yóok’lal bix tu yilaj u seten ts’o’onolo’ob yéetel bix u tajan ch’a’akal che’ob tu chúumkil Áfricae’, le ba’alche’a’ yaan u ch’éejel ti’al u ja’abil 2000. Ba’ale’, jump’éel noj nu’ukbesaj beeta’ab ti’al u ts’aatáantalo’obe’ áantajnaj ti’al ma’ u sa’atalo’ob, ts’o’okole’ tu ts’áaj uláak’ u páajtalil u kuxtal le ba’alche’oba’, máaxo’ob yaan u 98 por siientoil u ADNil je’el bix u ti’al wíinik. K’eexilo’ob U mola’ayil Unión Internacional para la Preservación de la Naturaleza, ti’ yaan tu noj lu’umil Suizae’, tu k’exaj, ma’ seen úuche’ u t’aanil jeets’a’an ti’al u ya’alal bix yanik u kuxtal u góorila’ob wiits, tumen ka’ache’ jeets’el beey tajan sajbe’entsil yanik yéetel walkila’ chéen ts’íibta’an beey sajbe’entsil. Ba’ale’ le k’eexila’, mix táan ka’ach u páajtal wa ma’ ka’ach u beeta’al jump’éel noj meyaj tumen jaytúul biiologóo’ob, tumen yanchaj u jach kaláanta’al lalaj góoriláa yaan ich k’áax, u biinsa’alo’ob mantats’ ti’al ka ila’ako’ob tumen béeterinario’ob yéetel u yantal taak’in ti’al nu’ukbesajo’ob tu’ux ku kaxta’al u ya’abkúunsalo’ob tuka’atéen. “Góorila’obe’ láayli’ ti’ p’aatalo’obi’. K’a’anan ba’al”, ku ya’alik Hirwa. U xookil jaytúul góorila’ob yane’, na’akij. Walkil lajun ja’abo’ob paachile’ chéen 680 yaan, ba’ale’ walkila’ ts’o’ok maanal ti’ milo’ob. Ku yantalo’ob ti’ ka’ap’éel noj lu’umo’ob, tak tu’ux yaan úuchben bóolkano’ob ma’atech u wáak’alo’ob ti’ u lu’umil Congo, Uganda yéetel Ruanda, jump’éel ti’ asab chichan noj lu’umilo’ob yaan te’elo’, ba’ale’ u ya’abile’ ti’ ku yantalo’ob África. “Le ba’alche’oba’ láayli’ sajbe’entsil yaniko’ob”, beey tu ya’alaj George Schaller, juntúul jbiiologóo jach k’ajóolta’an yóok’lal jach kaambanaja’an tu yóok’lalo’ob. Láayli’ táan u bin u ya’abatalo’ob, ts’o’okole’ le je’elo’ táan u chikpajal, tu ya’alaj.""]"
Kaxta’ab tu kaajil Tultepece’ u yáax traampasil mamut yanchaj yóok’ol kaab,07/11/2019,"['Notimex Oochel INAH K\'iintsil Jueves 7 ti\' noviembre, 2019 Ciudad de México U mola’ayil Instituto Nacional de Antropologia e Historia (INAH) tu ts’áaj k’ajóoltbil ti’ le miércoles máanika’, páatchaj bin u jóok’sa’al maanal ti’ 800 u p’éel u baakelilo’ob mamut, úuchik u beeta’al meyajo’ob ti’ jump’éel u méek’tan kaajil Tultepec, xáanchaj bolonp’éel winalo’ob. Baakelo’obe’ u ti’al ka’ach kanlajun p’éel ti’ le ba’alche’oba’. Ba’ax kaxta’abe’ jts’a’ab k’ajóoltbil tu kúuchil Museo del Mamut, ts’o’okole’ ti’ úuch tu kaajil San Antonio Xahuento, tu k’iinil 28 ti’ enero, tu’ux táan ka’ach u beeta’al páan meyajo’ob ti’al u líik’sa’al jump’éel reyenóo sanitaríioo. U múuch’ meyajil Dirección de Salvamento Arqueológico, ti’ INAHe’ tu ya’alaj baakel kaxta’abe’ “jump’éel ba’al mix juntéen yáax kaxta’aki’, tumen ku ye’esik bix úuchik u k’a’abéetkunsa’al mamuts ti’al u kuxtal wa u tséentkubáaj u yáax kajnáalilo’ob u Cuencail México, kuxlajo’ob kex 15 mil ja’abo’ob paachil”. J-aarkeologóoil Luís Córdoba Barradase’ tu ts’áaj k’ajóoltbil xane’, te’e kaaja kaxta’ab xan ka’ap’éel traampa ti’al mamut, k’a’anantako’obi’ tumen ku ya’alale’ leti’e’ yáax traampas yanchaj ti’ yóok’ol kaab. “Jts’oono’ob ku máano’ob xíinximbale’ yanchaj u páaniko’ob nojoch joolo’ob ti’al ka páatak u beetiko’ob traampa’ob, u kóochile’ tu p’isajo’ob 25 metros yéetel u taamile’ kex 1.70 (...) yóok’lal ba’ax kaxta’ab úuchik u beeta’al le meyajo’oba’ yéetel xan yóok’lal ba’ax chikpaj ti’ baakelo’obe’, ku tukulta’ale’ jts’oono’obe’ tu páanajo’ob jump’éel wa ka’ap’éel bejo’ob tu’ux tu ts’áajo’ob traampáas”, tu ya’alaj. Tu tsikbaltaj traampase’, mix juntéen yáax ila’ako’ob ka’ach ichil u lu’umil México, ts’o’okole’ ma’ jump’éel ba’al je’el u jan tsikbalta’al yaan ichil tuláakal yóok’ol kaab, “ku tukulta’al ka’ache’, leti’e’ jts’oono’ob máaxo’ob p’u’ujsik ba’alche’ob ti’al u lúubuko’ob ti’ niixo’ob yaanili’obe’, ba’ale’ walkila’ ts’o’ok u yila’ale’ joolo’ob páanabo’ob u ti’al ka lúubuko’obi’”, tu ya’alaj. Córdoba Barradase’ tu ya’alaj ts’o’ok u máan kaxtbil ts’íibo’ob wa meyajo’ob tu’ux ka ch’a’achibta’ak traampas je’el bix le je’ela’, beeta’antumen jts’oono’ob, ba’ale’ mix tu’ux ku ya’ala’al wa ba’axi’. Tu ya’alaj xane’, ma’ xaan wa te’e baantaa’ -k’ajóolta’an beey ""Tultepec 2""— yaan uláak’ traampas je’el u páajtal u xak’alta’al ti’al u beeta’al túumben xaak’al meyajo’ob. Beeyxan áarkeologoe’ tu ya’alaj mix juntéen yáax kaxta’ak ya’abach  u baakel mamuto’ob je’ex le beyka’aja’ ti’ jump’éelili’ lu’um: “ojéela’an Tocuilae’ yaan, naats’ Texcoco, tumen kaxta’an u baakel ya’abach ba’alche’ob, je’el bix u ti’al jo’op’éel mamuto’ob, ba’ale’ te’ela’ táan kt’aan yóok’lal 800 u p’éel u baakel mamut, le je’ela’, jump’éel noj ba’al ti’al ba’ax yáax kaxta’an tu lu’umil México"". [b]Yáax juntéen u kaxta’al ba’al beya’[/b] Tu ya’alaje’, ichil u p’íitil baakelo’ob yáax kaxta’ano’obe’, mix jump’éel uti’al mamutii’; ka’ap’éele’ u baakel u paach yéetel u kama’ach káameyóo, beyxane’ jump’éele’ u koj, ts’o’okole’ yaan uláak’o’ob ba’ale’ u baakel ch’íich’. Yaan wa jayp’éel ba’al chikpaja’ane’, tu’ux ku yila’al jts’o’ono’obe’ ku xe’exet’ko’ob tu túulisil mamuto’ob, ka’alikil uláak’o’obe’ ku kaxtiko’ob bix ken u xoto’ob yóok’lal bix yanik u wíinkilalo’obi’, tu ya’alaj. Tuláakal ba’ax kaxta’ab ti’ le páan meyaja’, ku chikbesik kuxlaj wíinik walikil 14 mil 700 ja’abo’ob tu Cuencail México, beey tu ya’alaj j-aarkeologóoil Luis Córdoba.']"
U tsikbalil tsíimin k’áak’,07/11/2019,"[""Especial: El Toro de fuego Ka tin yáax u’uyaj u k’a’abetkuunsa’al bíin uti’al u ya’ala’al bíin úuchuk waba’axe’ tin tuklaj wa chéen tsikbalo’obe’, tin tuklaj wa chéen uti’al ka’ach u k’a’ajsa’al ba’ax ucha’an uti’al ma’ u ka’a yúuchul wa uti’al ma’ u tu’ubsa’ale’, ba’ale’ ka jkáaj in pa’ajo’oltike’ k’a’abetchaj in ts’áajik in wóol tu paach ba’ax u k’áat u ya’al uti’al in chan na’atik junjump’íitil. Tumen ba’ax u k’áat u ya’al [i]bíin[/i], jump’éel ba’al ma’ in wilmaji’, ba’ax ma’ in wojel ba’axk’iin kun yúuchuli’ ba’ale’ ojéela’an yaan bin u yúuchul, ba’ale’ ma’ bejla’ mix sáamali’, jump’éel ba’al ku taal tu pool, tu na’at, tu jobnel máak ikil u láaj nupláantik u jáajatsal u kuxtal, u xéexet’al u máambal, u chíikulal u pe’echak’. Bey túuno’, jump’éel k’iin tu ja’abil 1988 ka yáax k’uchen tu kaajil Laguna Kaná, tu méek’tankaajil Carrillo Puerto tu petenlu’umil Quintana Rooe’, ti’ tin yáax u’uyaj mejen tsikbalo’ob ku t’aano’ob yóok’olal ba’alo’ob ucha’an beyxan yóok’olal ba’alo’ob ku tukulta’al bíin úuchuk wáaj bíin k’uchuk ichil u kuxtal maayáaj wíinik. Jump’éel tsikbal jach tu péeksaj in wóole’ leti’ le u ya’ala’al “ bíin k’uchuk jump’éel nojoch tsíimin k’áak’ tu jíiltikubáaj yóok’ol lu’um ”, yáax ba’al máan tin pool uti’al in k’áatik ti’ le nojoch máako’, jach ba’ax túun le tsíimin k’áak’o’. Tu ts’ook le tsikbalo’ tin na’ataj túune’ leti’ le nukuch ba’al in k’áaj óol ka’ach bey chimes k’áak’e’ . U talamil yéetel xan u jats’utsil le tsikbala’ leti’ le in wojéeltik le nojoch máak je’ela’ mix juntéen u yilmaj le nuxi’ ba’al je’elo’, chéen bin ichil u na’at ku yilik yaan u k’uchul u k’iinil u yila’al way lu’umila’. Uláak’ u talamile’ leti’ le úuchik u ya’alik: “le nuxi’ tsíimin k’áak’a’ yaan u taal u jeench’intik tuláakal ba’al yaan tu beel, bey u bin u jenik ka’anal k’áax, bey u bin u babaltik mejen yéetel nukuch ba’alche’ob beyxan u bin u xu’ulsik u ba’albalil u kuxtal maayáaj wíinik”. Ba’ax túun u k’áat u ya’al le je’elo’ nojoch máak, tin k’áataj ti’, ka túun tu núukaje’; “U k’áat u ya’ale’, “le túumben ba’ala’ yaan u taasik yaj óolil tu kuxtal maayáaj kaaj tumen yaan u xu’ulsik k’áax, yaan u ch’éejsik ba’alche’ob yaan xan u jelbesik u kuxtal wíinik”, “ts’o’okole’ ma’ chéen le je’elo’ tumen je’exbey juntúul wi’ij ba’alche’e’ yaan u luk’ik u paalil k maayáaj kaajo’obe’ chéen ba’ale’ ma’ k ojel tak tu’ux kun u bis u puli’, yéetel yaan xan u taas u pulto’on k’aasil ba’alo’ob ma’ in k’áajóolo’oni’, yaan u topik le k ch’i’ibala’”. Ka tin wu’uyaj le je’elo’ jach p’áat tin pool yéetel tin puksi’ik’al, tumen bix úuchik u yojéeltik le ba’alo’ob le nojoch máaka’, tumen mix u yilmaji’, mix u k’aj óoli’ mix xan yaan u nu’ukulil u cha’antiki’, chéen ba’ale’ k ojel xane’, le maayáaj tsikbalo’obo’ ma’ chéen uti’al tsilbaltbili’, tu paache’ yaan u ka’ansajil, yaan u na’atil, yaan u báaxalil yéetel yaan xan u k’eeyajil. Bejla’ túun tin chan chíiktik u xiixel in wo’och sa’e’ ka jmáan tin pool in k’a’ajsik u tsikbal Nojoch Dóon Ro’, kin na’atik túune’, le úuchben tsikbalo’obo’ u chíikulalo’ob xan ba’axo’ob bíin úuchuk, le beetik u súutukilo’obe’ ku nupiko’ob u na’at máaxo’ob tsikbaltik tu’ux xan ku ye’esik bix u máano’ob ichil ba’ax ucha’an yéetel ba’ax bíin úuchuke’ je’exbey jump’éel wóolk’abil k’iine’; kin tuklik túune’ unaj k nupik u tsikbal le nojoch máako’obo’ yéetel ba’ax u k’áat u ya’alej uti’al u páajtal k ojéeltik ba’ax ku taal u k’iin, bejla’ túune’ u tsikbalil le tsíimin k’áak’o’ u chíikulal tak tu’ux u k’uchul u na’at maayáaj kaaj, unaj túun k ts’áaik k na’at uti’al ma’ u luk’iko’on uti’al u pulo’on táanxel lu’umil. Xak'alutskíinsa'an tumen: Fidencio Briceño Chel Lee los textos del especial Toro de Fuego en español: Relatos sobre el caballo de fuego Tren Maya, el poder de una idea"", 'Especial: El Toro de fuego', 'Ka tin yáax u’uyaj u k’a’abetkuunsa’al bíin uti’al u ya’ala’al bíin úuchuk waba’axe’ tin tuklaj wa chéen tsikbalo’obe’, tin tuklaj wa chéen uti’al ka’ach u k’a’ajsa’al ba’ax ucha’an uti’al ma’ u ka’a yúuchul wa uti’al ma’ u tu’ubsa’ale’, ba’ale’ ka jkáaj in pa’ajo’oltike’ k’a’abetchaj in ts’áajik in wóol tu paach ba’ax u k’áat u ya’al uti’al in chan na’atik junjump’íitil. Tumen ba’ax u k’áat u ya’al [i]bíin[/i], jump’éel ba’al ma’ in wilmaji’, ba’ax ma’ in wojel ba’axk’iin kun yúuchuli’ ba’ale’ ojéela’an yaan bin u yúuchul, ba’ale’ ma’ bejla’ mix sáamali’, jump’éel ba’al ku taal tu pool, tu na’at, tu jobnel máak ikil u láaj nupláantik u jáajatsal u kuxtal, u xéexet’al u máambal, u chíikulal u pe’echak’. Bey túuno’, jump’éel k’iin tu ja’abil 1988 ka yáax k’uchen tu kaajil Laguna Kaná, tu méek’tankaajil Carrillo Puerto tu petenlu’umil Quintana Rooe’, ti’ tin yáax u’uyaj mejen tsikbalo’ob ku t’aano’ob yóok’olal ba’alo’ob ucha’an beyxan yóok’olal ba’alo’ob ku tukulta’al bíin úuchuk wáaj bíin k’uchuk ichil u kuxtal maayáaj wíinik. Jump’éel tsikbal jach tu péeksaj in wóole’ leti’ le u ya’ala’al “ bíin k’uchuk jump’éel nojoch tsíimin k’áak’ tu jíiltikubáaj yóok’ol lu’um ”, yáax ba’al máan tin pool uti’al in k’áatik ti’ le nojoch máako’, jach ba’ax túun le tsíimin k’áak’o’. Tu ts’ook le tsikbalo’ tin na’ataj túune’ leti’ le nukuch ba’al in k’áaj óol ka’ach bey chimes k’áak’e’ . U talamil yéetel xan u jats’utsil le tsikbala’ leti’ le in wojéeltik le nojoch máak je’ela’ mix juntéen u yilmaj le nuxi’ ba’al je’elo’, chéen bin ichil u na’at ku yilik yaan u k’uchul u k’iinil u yila’al way lu’umila’. Uláak’ u talamile’ leti’ le úuchik u ya’alik: “le nuxi’ tsíimin k’áak’a’ yaan u taal u jeench’intik tuláakal ba’al yaan tu beel, bey u bin u jenik ka’anal k’áax, bey u bin u babaltik mejen yéetel nukuch ba’alche’ob beyxan u bin u xu’ulsik u ba’albalil u kuxtal maayáaj wíinik”. Ba’ax túun u k’áat u ya’al le je’elo’ nojoch máak, tin k’áataj ti’, ka túun tu núukaje’; “U k’áat u ya’ale’, “le túumben ba’ala’ yaan u taasik yaj óolil tu kuxtal maayáaj kaaj tumen yaan u xu’ulsik k’áax, yaan u ch’éejsik ba’alche’ob yaan xan u jelbesik u kuxtal wíinik”, “ts’o’okole’ ma’ chéen le je’elo’ tumen je’exbey juntúul wi’ij ba’alche’e’ yaan u luk’ik u paalil k maayáaj kaajo’obe’ chéen ba’ale’ ma’ k ojel tak tu’ux kun u bis u puli’, yéetel yaan xan u taas u pulto’on k’aasil ba’alo’ob ma’ in k’áajóolo’oni’, yaan u topik le k ch’i’ibala’”. Ka tin wu’uyaj le je’elo’ jach p’áat tin pool yéetel tin puksi’ik’al, tumen bix úuchik u yojéeltik le ba’alo’ob le nojoch máaka’, tumen mix u yilmaji’, mix u k’aj óoli’ mix xan yaan u nu’ukulil u cha’antiki’, chéen ba’ale’ k ojel xane’, le maayáaj tsikbalo’obo’ ma’ chéen uti’al tsilbaltbili’, tu paache’ yaan u ka’ansajil, yaan u na’atil, yaan u báaxalil yéetel yaan xan u k’eeyajil. Bejla’ túun tin chan chíiktik u xiixel in wo’och sa’e’ ka jmáan tin pool in k’a’ajsik u tsikbal Nojoch Dóon Ro’, kin na’atik túune’, le úuchben tsikbalo’obo’ u chíikulalo’ob xan ba’axo’ob bíin úuchuk, le beetik u súutukilo’obe’ ku nupiko’ob u na’at máaxo’ob tsikbaltik tu’ux xan ku ye’esik bix u máano’ob ichil ba’ax ucha’an yéetel ba’ax bíin úuchuke’ je’exbey jump’éel wóolk’abil k’iine’; kin tuklik túune’ unaj k nupik u tsikbal le nojoch máako’obo’ yéetel ba’ax u k’áat u ya’alej uti’al u páajtal k ojéeltik ba’ax ku taal u k’iin, bejla’ túune’ u tsikbalil le tsíimin k’áak’o’ u chíikulal tak tu’ux u k’uchul u na’at maayáaj kaaj, unaj túun k ts’áaik k na’at uti’al ma’ u luk’iko’on uti’al u pulo’on táanxel lu’umil.', ""Xak'alutskíinsa'an tumen: Fidencio Briceño Chel"", 'Lee los textos del especial Toro de Fuego en español:', 'Relatos sobre el caballo de fuego', 'Tren Maya, el poder de una idea']"
Cirque du Soleile’ ku chíimpoltik Leo Messi yéetel cha’an yóok’lal u kuxtal,11/11/2019,"[""Mariana Norandi Oochel Web messicirque.com K'iintsil Lunes 11 ti' noviembre, 2019 Barcelona, España. Máaxo’ob uts tu yich báaxal boláa yéetel máaxo’ob t’u’ulpachtik Leo Messie’ yaan u páajtal u cha’antiko’ob u noj ba’alil áargentinoil jbáaxalil ti’ u kúuchil Camp Nou, yéetel xan ichil u “estaadyóoil” Cirque du Soleil, úuchak u beeta’al u cha’anil [i]Messi10[/i]. Parc del Fórum yaan tu noj kaajil Barcelonae’, yaan u wulabtik tak tu k’iinil 4 ti’ enero, ts’ook meyajil beeta’an tumen le káanadienseil mola’ayila’. Cha’ane’ ts’íibta’ab yéetel jo’olbesa’ab tumen koreográafo Mukhtar O.S., u yóolil cha’ane’ ch’a’aban ti’ u kuxtal jdéelanteeróo. Cha’an beeta’abe’ ma’alo’ob táan u bin u k’a’amal. Beyxan le jueves máanika’ u pláataformail [i]Rakuten TV[/i] tu ts’áaj k’ajóoltbil u cha’anil MessiCirque, jo’olbesa’an tumen Agustina Macri, tu’ux ku páajtal u yila’al bix úuchik u beeta’an le cha’ano’ yéetel bix úuchik u yúuchil premiere k’iimbesa’ab 10 ti’ octubre máaniko’. Le túumben meyaja’, je’el u páajtal u cha’antal tumen je’el máaxake’. Jump’éel chíimpolal ti’al Messi, tu’ux k’a’abéetkunsa’ab u péeksajil wíinkilal yéetel its’at ti’al u ye’esal u yóol kóochak’ wóolis xa’ak’tan yéetel siirkóo, je’el bix xan ti’al u chikbesa’al u muuk’ yéetel u ki’ óolal u múul beeta’al jump’éel noj meyaj ti’al ka páata’ak u jóok’siko’ob 10. $7 u túul aj its’ato’obe’ ku ye’esiko’ob ichil u yáalkabil 90 minutose’, bix u yúuchul báaxal ichil jump’éel nojoch kaampóo; u nook’ilo’ob, u chíikulalo’ob, u kúuchil ti’al u cha’antal, beyxan u kúuchil tu’ux u yantal máaxo’ob ts’íibtiko’ob péektsilo’obe’, ku wóolméek’tiko’ob máak ti’al u yu’ubal beey jach táan u cha’antiko’ob báaxal. Lalaj síit ti’ trampolín, lalaj péek ku yúuchul yéetel u yáantajil k’áan wa suume’ ku beetik u náachtal u tuukul máak. U jats’utsil u báaxal Messie’ ichil jump’éel kaanchae’ ku chikpajal ichil le cha’anil siirkoa’, tu’ux ku páajtal u yila’al máalabares suuk u beeta’al, beeyxan kóontorsioniista’ob, ba’ale’ beyxan yaan uláak’ túumben ba’alo’ob ku k’a’abéetkunsa’al ti’al u chikbesa’al u ki’ichkelem ba’alo’ob. Cha’ane’ ku chikbesik u ki’imak óolalil báaxal, ba’ale’ beyxan keet óol ti’al u yila’al máax ku loots’, yéetel ma’atech u p’atik paachil u jak’be’en óolil u cha’antal siirkóo. Beey túuno’, ku chikbesa’al bix u kokocha’abta’al wóolis… ku máan tu poolo’ob, tu keléembalo’ob, tu tseemo’ob, tu yooko’ob tuláakal máax ku táakpajali’, tak le ken k’ujsa’ak ichil póorteria. Gooooool. Te’e súutuko’ ku kíilbal kaampóo, máaxo’ob cha’antike’ ku nup’ik u t’aano’ob ti’ ba’ax ku cha’antiko’ob, Meeeeeessi, Meeeeeessi… Te’elo’, ku ch’a’ak u muuk’ u yóol áargentinoil jbáaxal, ka’alikil u ye’esal yéetel kóomkom cha’ano’obe’ u kóokotsaj báaxal Messi ichil kaampóo yéetel uláak’ oochelo’ob beeta’ab jach chéen u ti’al u ye’esal ti’ le cha’ana’. Le ken k’uchuk tu k’iin u líik’sa’al cha’an ti’ u kaajil Barcelonae’ yaan u káajsa’al u líiksa’al ti’al u wulabta’al tumen uláak’ noj lu’umil: Argentina. Messi10 yaan u k’uchul Buenos Aires tu winalil junio.""]"
Yóok’lal u muuk’il uláak’ múuch’kabilo’obe’ táan u xu’ulul yáax máseewal jala’achil: Evo Morales,12/11/2019,"[""Europa Press Oochel Ap K'iintsil Martes 12 ti' noviembre, 2019 Máax táan ka’ach u beetik u jala’achil u noj lu’umil Bolivia, Evo Moralese’, tu beetaj óoficial le lunes máanika’, ba’ax ts’o’okili’ u yáax k’a’aytik le domingo máaniko’, tu’ux tu ya’alaje’ yaan u ch’éenel  u beetik u jala’achil, ba’ale’ le je’elo’ tu jets’aj bin tumen “yanchaj u beetik” úuchak u beeta’al “goolpée politikóo, siivikóo yéetel póolisial”. “Yáax máasewal ja’alachile’ táan u ts’o’okol beja’e’, tu súutukil táan u beeta’al in p’atik U Jala’chil Estado Plurinacional de Bolivia, úuchak u beeta’al  goolpée politikóo, siivikóo yéetel póolisial”, ts’íibta’ab ti’ jump’éel k’a’aytajil ts’íib jts’a’ab k’ajóoltbil ti’ u bóolibianoil pik’il ju’unil Página Siete. Moralese’ tu ya’alaj ba’ax “najmal u beetik” beey  “máasewal jala’achil yéetel beey u jala’achil u kajnáalilo’ob Boliviae’”, leti’ “ka xu’uluk u ch’a’apachta’al yéetel u chukpachta’al” máaxo’ob t’u’ulpachtik ba’ax ku beetik, ka’alikile’ tu ch’a’achibtaj máasewal máako’ob yéetel máaxo’ob jo’olbesik políitikóo múuch’kabil Movimiento Al Socialismo (MAS). “Walkila’, (...) aj meyajo’ob, aymara’ob, quechuao’ob yéetel máasewal máako’ob kaja’ano’ob tierras bajase’ t káajs k xíimbalt jump’éel chowak bej ti’al ma’ k sa’atal yéetel ti’al k ba’atel yóok’lal ba’ax béeyksa’ab ka’alikil yáax yanchaj máasewal jala’ach”, tu ya’alaj. “Bejla’e’, u k’iinil k múul áantikbáaj ichilo’on, sáamale’ u jeel k’iin ti’al k jeel tukultik ba’ax yéetel bix ken k ch’a’ajo’olt ba’ax ku taal u k’iin tumen ma’ táan u xuul k ba’atel yóok’lal ba’ax k k’áat chéen tumen táan u yúuchul le ba’alo’oba’. U noj ba’alile’ leti’ ka p’áatako’ob tak tu paachil k’iin, ti’al ka ba’atenako’ob yóok’lal k lu’umil”, tu tsikbaltaj. Ichil ba’ax j ts’a’ab k’ajóoltbil tumen u kúuchil k’a’aytajil péektsilo’ob, Reuterse’, ts’íib tu túuxtaj ti’al u k’a’aytik ba’ax bíin úuchuke’, ts’íibta’ab tu k’iinil 10 ti’ noviembre, Trópico de Cochabamba, yéetel k’ujsa’ab tak Asamblea Legislativa, ti’al ka páatak u je’ets’el jaaj ba’ax ku ya’alik. Ti’al túun u k’iinil lunese’, Moralese’ tu ts’íibtaj ti’ Twitter “ka yanak u yóol máak ti’al ka beeta’ak u je’ets’el kaaj yéetel ti’al ka utsil yanak políitikóo ba’al, beyxan ti’al ka utsil yanak kaaj”. Máax táan ka’ach u beetik u jala’achile’ tu yilaj le jejeláas yáax x wo’okinilo’ob yanchaj úuchik u jóok’ol, tóoka’ab u kúuchil Palacio.  Beyxan tu noj kaajilo’ob La Paz yéetel El Altoe’ ts’o’ok xan u yantal uláak’ x wo’okinilo’ob. Ti’ le ts’ook 21 k’iino’oba’ tu’ux ts’o’ok u yantal talamilo’ob te’e lu’umo’, ts’o’ok u kíimil kex óoxtúul máako’ob yéetel uláak’o’obe’ ucha’an wa ba’ax loobil ti’ob.""]"
"Ila’ab tuka’atéen , ichil u k’áaxilo’ob Vietname’, juntúul jela’an ba’alche’ ch’éen u yila’al 25 ja’abo’ob paachil",13/11/2019,"[""Ap Oochel AFP K'iintsil Miércoles 13 ti' noviembre, 2019 Francia. Te’e k’iino’oba’ juntúul jela’an yéetel chichan ba’alche’ kuxa’an tu k’áaxilo’ob Asiae’ ila’ab ti’ le k’iino’oba’ yéetel jch’a’ab u yoochel, ba’ale’ j xak’al xooko’obe’ xu’ul u yilko’ob 25 ja’abo’ob paachil, beey úuchik u ts’a’abal k’ajóoltbil lunes máanika’ ti’ u pik’il ju’unil [i]Nature Ecology & Evolution[/i]. Ba’alche’e beey juntúul kéej ch’o’ samal boox u paach (Tragulus versicolor), juntúul rumiaantée kaja’an chéen ti’ Vietnam, ts’o’okole’ jach ma’ ya’ab juntéenal u beeta’al xaak’al xooko’ob tu yóok’lal. Aj xak’al xooko’obe’, ch’éen u yilko’ob wa u yojéeltiko’ob wa ba’ax tu yóok’lal le ba’alche’a’ kex 25 ja’abo’ob, ts’o’okole’ leti’obe’ ku tukultiko’ob jach táaj óolak sa’atako’ob tumen ku seten máano’ob chukbil. Jach ma’ ya’ab ba’al ojéela’an tu yóok’lalo’obi’, le beetik xane’ ma’ ojéela’an ba’ax najmal u beeta’al yéetel ma’ k ojel ba’ax ku taal u k’iin yéeteli’, beey tu tsikbaltaj j bioologóo vietnamitail An Nguyen, máax táan u múul beetik jump’éel xak’al xook yéetel u múuch’il Conservación Global de la Vida Silvestre (GWC, yóok’lal bix u káajbal u k’aaba’ ich íingles). Ichil ba’ax ts’o’okili’ u yáax ila’al tu yóok’lale’, aj xak’al xooko’obe’ tsikbalnajo’ob yéetel u kajnáalilo’ob óoxp’éel vietnamitail méek’tankaajo’ob, tu’ux a’alab ti’ob bix unaj u ts’áako’ob ichil k’áaxo’ob naats’ yaniko’ob te’elo’, kex treintáa káamaras ku meyajo’ob le ken u yu’ubo’ob ku péek wa ba’ax. Kaamaraobe’ tu chikbesajo’ob u k’áatal Tragulus versicolor kex 300 u téenal. U yojéelta’al láayli’ kuxa’ano’obe’ k’a’anan xáak’ab ti’al u je’ets’el ba’ax unaj u beeta’al ti’al u kaláanta’al yéetel ti’al jach ila’al ma’ u ch’éejel, beey tu tsolaj Nguyen. Andrew Tilker, ti’ u múuch’il GWC, uláak’ juntúul u yuumil xak’al xooke’, tu ya’alaje’ ma’ tumen ts’o’ok u yila’ale’ u k’áat u ya’al wa ma’ sajbe’entsil u sa’atali’. Kéej ch’o’e’ juntúul k’a’anan ba’alche’ ti’al le noj lu’uma’, beey tu ya’alaj jxak’al xook. Tu tsikbaltaje’, ichil uláak’ ba’alo’obe’, le ba’alche’oba’ noj meyaj ku beetiko’ob yóok’ol kaab; ku k’i’itbesiko’ob i’inajo’ob.""]"
U ka’atéen u jach búulul u noj kaajil Venecia,14/11/2019,"[""Reuters y Ep Oochel AFP K'iintsil Jueves 14 ti' noviembre, 2019 Italia. 'Acqua alta': ba’axten ku búulul Venecia. Ba’ax ts’o’ok u beeta’al ti’al u ch’éensa’al. Chéen jayp’éel ti’ le ba’alo’ob ku k’áatchibtik Luigi Brugnaro, máax beetik u jo’olpóopil Venecia, tumen te’e k’iino’oba’ táan u yu’ubiko’ob u ka’atéen ka’analil ja’ ts’o’ok u yantal tak bejla’a’ te’e kaajo’, tumen táan u beetik u jach búulul kaaj. Ts’o’ok u búulil u nojoch najil k’uj, beyxan ts’o’ok u p’áatal yáanal ja’ noj k’íiwiko’ob yéetel noj bejo’ob. Tak walkila’ jump’éel u petenil ti’ ya’ab yaan ti’ Laguna de Venecia, ts’o’ok u kíimil juntúul u kajnáalili’ úuchik u chukpachta’al tumen u jaats’ cháak ka’alikil táan u k’a’abéetkunsik jump’éel u boombail ja’, beey úuchik u k’a’aytal tumen u kúuchil tup k’áak’o’ob. Ichil uláak’ ba’alo’ob ts’o’ok u ts’a’abal k’ajóoltbil tumen u jo’opóopilo’ob le kaajo’, a’alabe’ ka tu chukaj  10:50 áak’ab ti’ u k’iinil martese’, u ka’analil ja’e’ ts’o’ok bin u chukik 187 centímetros, jach naats’ p’áatik ti’ u jach ka’analil yáax p’isa’ab tu ja’abil 1966, úuchik u náakal tak 194 centímetros. Oochelo’ob jch’a’ab tu yáak’abil lunese’ ku ye’esik u muuk’ ja’ péeksa’an tumen k’a’amkach iik’o’ob ku k’áatalo’ob tu k’íiwikil le noj kaajo’, ba’ale’ ka’alikile’ u jala’achil u baantail Véneto, Luca Zaiae’, tu ya’alaj ba’ax táan u yúuchule’ “áapokaliiptikóo k’aasil”. Brugnaroe’ tu chíimpoltaj jump’éel talam ba’al le táan u yúuchulo’. “K k’áatik ti’ jala’chil ka u yáanto’on. Ko’oj bíin jóok’ok ba’al, ba’ale’ le ba’ax táan u yúuchula’ chéen jump’éel ba’al ku taal tu paach kaambióo klimáatikóo”, beey úuchik u t’aan u jo’olpóopil le kaajo’. Yóok’lal le je’elo’, tu ya’alaje’ yaan u je’ets’el beey “zona de desastre” yéetel ts’o’ok xan u k’áatik ti’ jala’achilo’ob ka je’ets’ek beey unaj u séeb beeta’al wa ba’ax tu yóok’lal, ti’al beyo’ u páajtal u ts’a’abal taak’in ti’al u káajal u beeta’al meyajo’ob tu yóok’lal. Buulul u k’íiwikil Plaza de San Marcos, ts’o’ok u náakal jump’éel meetro u ka’analil le ja’o’, ka’alikil u najil k’uj  Basílica de San Marcose’ ts’o’ok waktéenal u yúuchul wa ba’ax k’aas ichil mil 200 ja’abo’ob. U kantéenil ichil junk’aal ja’abo’ob. Brugnaroe’ tu ya’alaj ti’ najil k’uje’ ucha’an “noj k’aasilo’ob”, ba’ale’ tak walkila’ ma’ jach ojéela’an bix yanik ichili’. Tu ja’abil 1984e’ tukulta’ab yéetel patjo’olta’ab jump’éel noj meyaj ti’al u kaláanta’al u kaajil Venecia ti’ búulkabilo’ob je’el bix le yanchaj tu k’iinil martesa’, ba’ale’ ko’oj noj meyaj k’ajóolta’an beey Mosee’, ts’o’ok u p’áatal paachil tumen ma’ sáasil ucha’an ba’alo’ob yóok’lali’, jóok’sa’an u tsikbalil tumen ku yokolta’an taak’in tu k’aaba’ yéetel ma’ táan u meyaji’.""]"
"Bo’ono’ob beeta’an yéetel inteligencia artificiale’, ma’ ko’on je’el bix tukulta’abi’",18/11/2019,"[""Afp Boonil K'iintsil Lunes 18 ti' noviembre, 2019 Estados Unidos. Ka’ap’éel boono’ob ti’alinta’an tumen fráanses múuch’il Obviouse’, beeta’ab yéetel u yáantajil ba’ax k’ajóolta’an beey íinteligeencia áartifisiaal, ko’on le viernes máaniko’ tumen Sotheby's, jump’éel najil subaastáas, ba’ale’ le bajux bo’otab tu yóok’lalo’obe’ tu píitmáansaj le bajux tu tojoltaj jump’éel boon yáax beeta’ab léeyli’ tumen let múuch’ila’, úuchik u bo’ota’al  432 mil 500 dólares le ja’ab máaniko’. [i]La Baronne de Belamy[/i], jump’éel boon táaka’an léeyli’ ichil u múuch’il meyaj [i]Portrait d'Edmond de Belamy[/i], ka’aj ko’on le u ts’ooka’, bo’ota’ab 60 u téenel u asab ko’ojil ti’ le bajux tukulta’an u tojol ka’achij, úuchik u k’a’aytal xan léeyli’ tumen subaastáas Christie's, ba’ale’ le yáax meyaj k ch’a’achibtiko’, tu tojoltaj 20 mil dólares, yéetel bo’ota’ab tumen juntúulili’ máak tu ya’alaj u k’áatij. Le bajux ko’one’ jach leti’ u p’íit taak’inil tukulta’an je’el u ts’a’abal tu yóok’lale’, tumen tukulta’an ka’ache’ je’el u ts’a’abal tak 30 mil dólares tu yóok’lal. Tak yéetel bajux bo’ota’ab tumen kóomisiono’ob yéetel taasao’obe’ chéen 25 mil dólares bo’ota’ab tu yóok’lal le boono’. Uláak’ jump’éel boonil, Katsuwaka of the Dawn Lagoon, ch’a’ab u yóol ti’ ba’ax suuk u yila’al ichil u japonesail kaajilo’ob, ba’ale’ le boona’ tu píitmáansaj le bajux tukulta’an ken u tojolt ka’achij, 12 mil dólares, tumen bo’ota’ab 16 mil 250 dólares, oka’an tak taasas yéetel kóomisiono’ob.""]"
"Chíimpolta’ab muxe’ob, u yóox jaatsil máak ich zapoteco miatsil",20/11/2019,"[""Gina Fierro Oochel Vogue K'iintsil Ciudad de México Miércoles 20 ti' noviembre, 2019 U pik’il ju’unil Vogue táan u beetik u t’aan máak tuka’atéen tu yóok’lal úuchik u ts’áak k’ajóoltbil u yáax wáalil tu meyajtaj ti’al u winalil diciembre, tumen tu beetaj jump’éel chíimpolal ti’ muxe’ob, leti’ máako’ob k’ajóolta’ano’ob beey u yóox geeneróoil ichil zapoteco miatsil. Voguee’ júup u k’ajóolt bix u kuxtal muxe’ob ti’al beyo’ u páajtal u ye’esa’al  méejikaanail miatsil, ts’o’okole’ ti’al xan chikbesa’ak tuláakal ba’ax ma’ u k’áat máak u yilej, le ba’alo’ob ku ya’alal chéen ich x muukulil. Te’e meyaja’, ku ch’a’achibta’al t’aan beeta’ab tumen aanimáas Jtoledoil -juntúul máak kuxlaj xan ichil zapotekoil miatsil- ‘Yaan jump’éel baarbaróo ichil ti’ u noj lu’umil México ba’ale’ tuláakalo’on saajko’on ti’’, beyxan kaxta’ab u chikbesa’al u ki’ichkelemil zapoteco kaajil yéetel máaxo’ob jach k’a’anano’ob ti’ le miatsila’, je’el bix muxe’ob. “Te’e yóok’ol kaaba’, tu’ux tsaj u ts’a’abal u k’aaba’ tuláakal ba’ale’, muxe’obe’ ku chikpajalo’ob beey u chíikulal ba’ax ma’ u k’áat máak ka ja’atsak chéen beyo’. Óoxp’éel geeneroe’ k’a’anan ichil u zapoteco kajla’ayil”, beey ts’íibta’ab te’e pik’il ju’uno’. Te’e yáax wáalo’ ku chikpajal nikte’ob, boono’ob yéetel chuuyo’ob suuk u yila’al te’e miatsilo’; ojéela’an yaan muxe’ob lik’ul prehispaaniko’ob k’iino’ob. Tu wáalilo’ob pik’il ju’une’, ts’íibta’an u k’ajla’ayil “La Kika”, juntúul muxe tu tsikbaltaj bix úuchik u líik’il ich ka’ap’éel geeneróo, yéetel xan bix unaj u kaláanta’al yéetel u chikbesa’al máako’ob je’el bix le je’ela’, tumen leti’obe’ ku chikbesiko’ob jump’éel k’a’anan jaats ti’ u mootsil Juchitán. Ichil ba’ax tu tsikbaltaje’,tu ya’alaj le jejeláas meyaj táan u beetik ti’al ma’ u yantal péech’ óolal, loobilaj, mix p’eekil ichil máaxo’ob kuxa’ano’ob je’el bix leti’ob. Muxe’obe’ ku yila’alo’ob beey máaxo’ob chikbesik chíimpolal yéetel keetil kuxtal, ba’ale’ ma’ chéen ich náay. “Máako’ob kuxa’ano’ob, yéetel leti’obe’ je’el u chikbesiko’ob bix láayli’ kuxa’an úuchben tuukulo’ob te’e k’iino’oba’”.""]"
Chinae’ ku bo’onol peek’ beey paanda’ob; je’el u loobilta’al u yoot’elo’ob,21/11/2019,"['AFP Oochel Reuters K\'iintsil Pekín, China Jueves 21 ti\' noviembre, 2019 Te’e k’iino’oba’ jts’a’ab k’ajóotbil jump’éel kúuchil ti’al u yu’uk’ul ki’ ba’al, chéen ba’axe’ beeta’an uti’al aalak’o’ob, tu noj lu’umil China, tu’ux ken biinsa’ako’obe’ ku bo’onol u wíinkilalo’ob sak yéetel boox ti’al u p’áatalo’ob óoli’ je’el bix juntúul paandáa, le beetike’ ts’o’ok u yantal u x wo’okin tsikbal ti’ Internet, yóok’lal bix unaj u ti’alinta’al le ba’alche’obo’. Cute Pet Games u k’aaba’ le kúuchilo’,  ts’o’okole’ tu je’ek’abtaj u joolnajilo’ob le winalil máaniko’, tu kaajil Chengdú, leti’ u noj kaajil u múuch’kajtalil Sichuán, lu’um tu’ux kaja’an le jach k’ajóolta’an nukuch paanda’ob, ts’o’okole’ te’elo’ yaan xan Chow Chow, u jejeláasil peek’ ku yantalo’ob te’elo’ yéetel óoli’ je’ex juntúul paandáa xan, beey úuchik u chikpajal ti’ jump’éel cha’an jts’a’ab k’ajóoltbil tumen u kúuchil Hongxing News. U yuumil le kúuchile’, chéen k’ajóolta’an tumen u chuuka’anil u k’aaba’, Huang, ts’o’okole’ tu tsikbaltaj ti’ Hongxing Newse’, ts’o’ok bin u káajsik u beetik uláak’ jump’éel meyaj ti’al aalak’ ku biinsalo’obi’, tumen jach ma’alo’ob bin úuchik u k’a’amal perros panda tumen máax ku bino’ob te’e kúuchilo’. “Lalaj u téen k boonik juntúul peek’e’ ku yantal u bo’ota’al mil 500 yuanes (211 dólares)"", beey tu tsikbaltaj Huang. “U boonile’ ko’ojili’ u jóok’ol”. Tu ya’alaj xane’ k’a’abéet máax kaambanaja’an ti’al u beetik tu beel, ts’o’okole’ ti’al u bo’onol juntúul Chow Chow peek’e’ unaj bul k’iin táan u meyaj máak, tumen piim u tso’otsel. Beey túuno’, u jaaxtajil ""Teñir un perro en panda por mil 500 yuanes""  ts’o’ok u seen k’i’itpajal maanal ti’ 170 miillonesil u téenal ichil u kúuchil  Weibo, u keetil Twitter tu lu’umil China, ba’ale’ kex beyo’ yaan máako’ob ma’ uts u yilko’ob u beetiko’ob le ba’al yéetel u yaalak’o’obe’, tumen ku ya’aliko’ob yaan k’aasil ba’al je’el u yúuchul tu wíinkilalo’ob le ken bo’onok. Jbéeterinario Li Daibinge’ tu ya’alaj ti’ Hongxing News “je’el u k’astal u tso’otsel u poolo’ob peek’o’obe’ yéetel je’el u yúuchul loobil ti’ u yoot’elo’obi”:']"
Ma’ táan u yantal u xíimbal e’esajil Victoria’s Secret tumen yaan talamilo’ob yóok’lal taak’in,25/11/2019,"[""Notimez Oochel AFP K'iintsik México Lunes 25 ti' noviembre, 2019 Tu chowakil junk’aal ja’abo’obe’, jach ma’alo’ob úuchik u k’a’amal xíimbal e’esajil moodáa, ba’ale’ walkila’ Victoria's Secret, mola’ay meyajtik u nook’il leenseriae’ siijil tu lu’umil Estados Unidose’, tu jets’aj ma’ táan u beetik xíimbal e’esajil ti’ le ja’aba’ tumen táan u máansik talamilo’ob tu yóok’lal taak’in yéetel táan u yantal x wo’okinil yaan ba’al u yil yéetel u péeksajil #MeToo. Ba’ax je’ets’e’ táanili’ u yila’al yaan u yúuchule’, tumen ts’o’okili’ u chan ch’éenel u yuumil máax cha’antik u xíimbalil e’esajil ki’ichpan ko’olelo’ob u búukintmajo’ob mejen nook’o’ob, yáax beeta’ab tu ja’abil 1995 yéetel tuláakal ku k’a’ayta’al ti’ tuláakal yóok’ol kaab. Tu ja’abil 2014 “aangelo’ob” jach ki’ichpantako’ob táaka’ano’ob ti’ le mola’ayo’, tu beetajo’ob u cha’antalo’ob ti’ u máabenil cha’an kex tumen maanal ti’ nueve millonseil máako’ob ti’ u lu’umil Estados Unidos. Beey túuno’, ti’al u ja’abil 2018e’, chéen yanchaj 3.3 millonesil máako’ob cha’antej. Tu k’iinil jueves ka’aj k’a’ayta’ab ma’atáan u beeta’al xíimbal e’esajil. Ts’a’ab k’ajóoltbil tumen máaxo’ob jo’olbesik u noj mola’ayil, L Brands, leti’obe’ láak’inta’abo’ob tumen máako’ob xak’ailtik bix yanik u taak’inil le mola’ayo’, tu’ux chikpaje’ ma’ utsil binik ti’ob ti’ le ts’ook óoxp’éel winalo’obo’. “Yaan k tsikbal xan yéetel máaxo’ob manik ba’alo’ob ti’ to’on, ba’ale’ ma’ táan u beeta’al mix ba’al je’el bix le xíimbal e’esajilo’”, beey tu ya’alaj máax jo’olbesik finanzas, Stuart Burgdoerfer. Leti’e’ tu jets’aj xan u mola’ayil Victoria's Secrete’, suuka’an ka’ach u chikbesik glamur, yéetel ku t’anik meyaj supermodelos je’el bix Gisele Bündchen wa Naomi Campbell, ba’ale’ tak walkila’ ma’ béeyak u jóok’ol táanil kex ts’o’ok u beetik jayp’éel k’eexilo’ob ichil máaxo’ob jo’olbesik k’a’anan meyajo’ob te’elo’. Koonol tu beetaj mola’aye’, chéen p’el máanik ti’ mil millonesil dólares ti’ u ts’ook óoxp’éel winalo’ob u ja’abil 2019, le je’elo’ tu chikbesaj éem 7 por ciento ti’ le beyka’aj yanchaj láayli’ ti’ le winalo’obo’ ba’ale’ ti’ u ja’abil 2018. Beyxan tu winalil febrero máaniko’,j maanal ti’ junk’aal kúuchilo’ob koonol yanchaj u k’a’alalo’ob. Beey túuno’, le ba’ax táan u yúuchula’ tu beetaj u yéemel xan ba’ax chikpaj ti’ u ts’ook óoxp’éel winalo’ob ichl u mola’ayil  L Brands, tumen ti’ Victoria's Secret u taal u ya’abil ba’ax ku náajaltik.  L Brandse’ tu ts’áaj k’ajóoltbile’ ch’éen u náajaltik 252 millonesil dólares. Táan u jach xak’alta’al túumben nu’ukbesajo’ob ti’al meyajtbil Óoli’ beey táan u bo’otik u si’ipil Victoria's Secrete’, tumen ya’abach juntéenake’ yanchaj u x wo’okin tsikbal úuchik u mu’uk’ankúunsa’al u tuukulil “ko’olele’ jump’éel ba’al”, ts’o’okole’ úuchik xan u k’éexel tuukulo’ob tu’ux ku k’áata’al ka yanak u jejeláasil kuxtal máako’ob yéetel tumen xan káaj u ka’ap’éel tukulta’al ba’ax no’oja’an u yúuchul yéetel modelos.""]"
Nuxi’ boox jool yaan ka’ane’ ku páay ba’atetik ba’ax jets’a’an ti’ astrofiisikáa,02/12/2019,"[""AFP Oochel NASA K'iintsil Lunes 2 ti' diciembre, 2019 China. U pik'il ju'unil Naturee' tu ts'áaj k'ajóoltbil jump'éel túumben tuukul yóok'lal ba'ax ku tukulta'al yóok'lal bix u bin u k'éexel estelar ba'alo'ob te'e k'iino'oba'. Le je'ela' úuch tumen kaxta'ab jump'éel boox jool, agujero negro, siijil beey eek'e' ts'o'okole' u maasaile' asab ya'ab ti' le beyka'aj yáax jeets'el tumen u teoríail astrofiisikáa, le je'ela' ti' kaxta'ab tu náachil 15 mil años luz ti' Yóok'ol Kaab. U maasail LB-1, je’el bix k’aaba’inta’ane’, 70 u téenal ku máansik u maasail K’iin. “Boox joolo’ob (siijilo’ob beey eek’e’) beyka’aj u maasail je’el bix le je’ela’ ma’ unaj u yantalo’ob Vía Láctea, tumen beey u ya’alal ti’ túumben teoria’ob”, beey a’alab tumen  Liu Jifeng, ti’ jump’éel k’a’aytajil ts’íib beeta’an tumen observatorio astronómico nacional chino, kúuchil jo’olbes u beeta’al xaak’alilo’ob yóok’lal le boox joola’. Ku tukulta’ale’ te’e Vía Lácteao’ yaan kex cien millonesil boox joolo’ob siijilo’ob beey eek’o’ob, u ya’abil ti’ le je’elo’obo’ ku máansik kex 5 tak 20 u téenal u maasail K’iin, ba’ale’ kex beyo’ ma’ xan táan u páajtal u píitmáansiko’ob 50 tak 60 u téenal u maasail K’iin. Áastrofísikae’ ku yáax jets’ik le ken xu’upuk ba’ax péeksik nojoch eek’o’ob, beey supernovase, le ken wáak’ako’obe’, ku pulko’ob u ya’abil ba’alo’ob ti’ le espacio, ts’o’okole’ chéen junxéet’ le ku níijil ti’ jump’éel boox jool. “Walkila’ teoriko’obe’ unaj u kaxtiko’ob bix tsoliko’ob ba’ax úuch ti’al ka yanak le nuxi’ boox joola’”, beey tu ya’alaj Liu Jifeng. Te’e galaxiao’ yaan uláak’ boox joolo’ob k’ajóolta’ano’ob beey agujeros negros supermasivos, u maasailo’obe’ ku píintmáansiko’ob kex jump’éel millón u téenal le yaan ti’ le K’iino’, ts’o’okole’ ma’ xan sáasil yanik tu’ux u taalo’obi’. Aj xak’al xook David Reitze, ti’ u noj najil xook nstituto de Tecnología de California, tu ya’alaje’ aj sutu’uk eek’o’obe’ táan u “bin u káajal u na’atiko’ob u jejeláasil boox joolo’ob yaan yéetel bix u yantalo’ob”. Yóok’lal beyka’aj u maasail LB-1 ku páajtal u ya’alale’ ma’ jump’éel u jejeláasil supernova. “Le je’ela’ u k’áat u ya’al ti’ yano’on aktáan ti’ jump’éel boox jool, ba’ale’ yaanal bixi úuchik u yantal”, beey tu ya’alaj Reitze. LB-1 ila’ab tumen junmúuch’ aj xak’al xooko’ob ti’ u lu’umil China, Europa yéetel Estados Unidos, máaxo’ob tu k’a’abéetkunsajo’ob chino téelescipio LAMOST (Telescopio espectroscópico multiobjeto de gran campo).""]"
"T’aan asab ya’ab u téen kaxta’abik ti’ Internet, ichil 2019, beey a’alab tumen Dictionary.com",03/12/2019,"[""AP K'iintsil Martes 3 ti' diciembre, 2019 Nueva York. U k’éexel yóok’ol kaab, u loobilta’al máak yéetel ts’oon, bix táan u yúuchul ba’al ichil democracia yéetel tak chan chi’ichnak ba’al k’aaba’inta’ab beey Forky áantajnajo’ob ti’al u táakmuk’tiko’ob u seten kaxta’al te’e ja’aba’ u t’aanil “existencial” ichil u kúuchil kaaxan Dictionary.com. Le ba’ax chikpaja’ ku ye’esik bix máanik u winalilo’ob u ja’abil 2019 tumen wíinike’ kuxlaj ichil u saajkilil u yúuchul wa ba’ax k’aasil yéetel talamil kex tumen yaan k’iine’ jaaj, jach talam yanik ba’al, ba’ale’ beyxan yaan k’iine’ chéen beey u tsikbalta’al tumen u kúuchilo’ob k’a’aytik péektsilo’ob. “Ichil ba’ax yaan ti’ k daatose’, ku chikpajal u tuukulil u kaxta’al bix ma’ u ch’éenel u xíimbal máak”, beey úuchik u ya’alik John Kelly, máax beetik u editoril le kúuchil xaak’alo’. Asab ya’ab u téenal úuchik u kaxta’al le t’aana’ ti’ Dictionary.com, úuchik u ts’a’abal k’ajóoltbil péektsilo’ob tu’ux sen eelnaj k’áaxo’ob yéetel úuchik u máak u chak ik’al Dorian, beyxan ka’a ts’o’ots’ona’ab máak tu kaajilo’ob Christchurch, Nueva Zelanda, yéetel El Paso, Texas. Beyxan táakbesa’ab ichil ba’ax seten tsibalta’ab ti’ jala’achil meyaj yéetel ti’ cultura pop, tu’ux táakbesa’an chan ba’al k’aajóolta’ab beey Forky, sak nu’ukul ku meyaj ti’al u yúuchul janal chikpaj ti’ u cha’anil Toy Story 4, tumen leti’e’ jach oka’an tu tuukule’ mina’an u beelal, tak le ken u na’ate’ chéen jump’éel báaxal.""]"
"Le lajun ja’ab ku taalo’oba’ asab chokoj u yooxol ken máanako’ob, beey je’ets’ik ti’ múuch’tambal",04/12/2019,"[""AP Oochel AFP K'iintsil Madrid. Miércoles 4 ti' noviembre, 2019. Te’e ts’o’ok lajun ja’abo’oba’ táan u yila’al ma’ xaan wa je’el u je’ets’el jump’éel túumben p’iisil téempereatura ti’al le uláak’ lajun ja’abo’ob ku taalo’obo’, beey a’alab tumen u kúuchil xak’altik clima ti’ Naciones Unidas, tumen yéetel le je’ela’ chéen ku páajtal u je’ets’el u bin u chokotal yóok’ol kaab. Ichil ba’ax yáax chikpaj ti’ bix p’isa’an téemperaturae’ chikpaje’, ichil u ja’abil 2015 yéetel 2019 beyxan ichil 2010 tak 2019 “óoli’, jumpuul u páajtal u je’ets’ele’, yanchaj jo’op’éel yéetel lajun ja’ab tu’ux asab chokoj yoolchajij”, beey tu ya’alaj Organización Meteorológica Mundial. Ti’ jump’éel tsol ts’íib ts’a’ab k’ajóoltbil ichil u múuch’tambalil yóok’lal kliimáa táan u beeta’al tumen Naciones Unidas tu noj kaajil Madride’, tu’ux tsola’abe’ le je’ela’ táan u yúuchul “lik’ul u ja’abilo’ob 1980, lalaj lajun ja’abo’obe’ táan u bin u jach chokotal”. Kex tumen u p’i’isil u chokolil yóok’ol kaab bul ja’ab ma’ táan u páajtal u yojéelta’al tak tu jo’oloj jayp’éel winalo’obe’, kúuchile’ tu ya’alaj táan u páa’tik u chikpajal u ja’abil 2019 bine’, leti’e’ u ka’ap’éel wa u yóoxp’éel ja’abil asab chokoj máanja’an yéetel p’isa’an beyo’.""]"
J boonil Fabián Cháireze’ ku bonik u x ch’upul óol méexikanoil xiibo’ob,05/12/2019,"[""La Jornada Maya y Notimex Boonil Fabian Cháirez K'iintsil Jueves 5 ti' noviembre, 2019. J méexikanoil boon, Fabian Cháirez, siijil tu lu’umil Chiapase’, táan u p’atik paachil ba’ax jets’a’an yóok’lal bix unaj u xiibil máak ti’ u lu’umil México, le je’ela’ táan u béeykunsik tumen ti’ u ts’ook meyajile’ ku ye’esik x ch’upul óol ku yantal ti’ xiib. Yéetel u yoochel máako’ob k’ajóoltano’obe’, j boone’, ku wojik túumben oochel ti’ ba’ax ku tukulta’al noja’an u yila’al wa u chikbesa’al yéetel juntúul xiib, ts’o’okole’ yéetel le meyaja’ táan u kaxtik u ts’áak jump’éel u yichil máaxo’ob ma’ u na’ato’ob máaxo’obi’. Jump’éel ti’ le boono’ob ku asab chikpajal ti’ tuláakal le ku ye’esalo’obo’ leti’e’ ku k’aaba’tik La revolución, tumen ku k’áatchibtik ba’ax le ku k’aaba’tik beey machismo, úuchik u beetik u yoochel Emiliano Zapata, ba’ale’ ma’ tu jach chikbesaj u jach xiibil, je’el bix suuk u yila’al tumen máak. Múuch’ boonile’ táan u ye’esa’ale’ ts’a’aban tu kúuchil Museo de Bellas Artes yaan Ciudad de México, yéetel ts’a’ab k’ajóoltbil 27 ti’ noviembre máaniko’. Tu ye’esajil “Zapata después de Zapata” yaan u táakbesa’al maanal ti’ 140 u p’éel meyajo’ob, ichil boono’ob, bonpak’il, u yits’atil nu’ukilo’ob yéetel woojo’ob. Miguel Fernández Félix, máax jo’olbesik kúuchil tu’ux ku beeta’al e’esjaile’, tu tsikbaltaje’, jaaj táan u chikbesa’al u yoochel Zapata beey juntúul kolnáal yéetel juntúul máak líik’es le noj lu’uma’, ba’ale’ beyxan ku chikbesa’al uláak’ ba’alob tu beetaj yéetel u noj chíikulal beey méexikano ch’i’ibal. Fernándeze’ tu ya’alaj xane’ “le e’esajilo’ ku péektsiltik ka yanak tuukul ma’ chéen yóok’lal its’at, tumen táan u kaxtik ka tukulta’ak ba’al yóok’lal juntúul k’a’anan máak ichil k miatsile’ ba’ale’ beyxan ichil u meyajil its’at”. U xa’ak’il its’at yaan te’e k’iino’oba’ yéetel bix úuchik u máan u k’ajla’ayil k lu’umil, e’esajile’ ku k’iimbesik 140 ja’abo’ob síijik 'Caudillo Sur', úuchik u much’kíinsik oochelo’ob je’el bix Cadáver Emiliano Zapata yéetel El pueblo ante el cadáver de Zapata, beyxan u boonilo’ob  Canción de la esperanza, beeta’an tumen Jorge González Camarena, yéetel Paisaje zapatista, meyajta’an tumen Diego Rivera.""]"
"T’aan ti’al “táakbesaje’” ku p’atik paachil talamilo’ob yóok’lal péech’ óolal, ku ya’alik Concepción Company",09/12/2019,"[""Mónica Mateos-Vega y Juan Carlos G. Partida Oochel Notimex K'iintsil Guadalajara, Jal. Lunes 9 ti' diciembre, 2019 Feminismoe’ jump’éel ti’ el asab mu’uk’an ba’atel líik’a’an ichil siiglo XXI, u lóotmek’maj  Argentina tak México, ba’ale’ k’ucha’an xan España, Noruega yéetel Chile. Beey úuchik u ya’alal ichil u cha’anil Feria Internacional del Libro (FIL) ti’ Guadalajara, tumen j ts’íibo’ob siijilo’ob te’e noj lu’umo’obo’ úuchak u ket tsikbaltiko’ob jejeláas ba’alo’ob ichil u meyajil Feminismo para centennials, tu’ux táakpaj x filologáa mexikanail siijil tu lu’umil España, Concepción Company, máax chíimpolta’ab yéetel Premio Nacional de Artes 2019, leti’e’ tu ya’alaj ba’ax k’aaba’inta’ab beey “lenguaje incluyente” tumen “áartifisiaal yéetel sajbe’entsil ba’al, tumen chée  ku p’atik paachil talamilo’ob ku jach yantalo’ob yóok’lal péech’óolal”. X xak’al xooke’ tu tsolaje’, le ken k’a’abéetkunsa’al bin eekis wa arroba ichil t’aano’ob ti’al bin u táakbesa’al tuláakal máake’ yáaxe’ ku junpáaykunsik máak ts’o’okole’ “wa ma’ táan u kanik máak ts’íibi’, je’el bix u yúuchul yéetel jayp’éel táano’ob ma’atech u ts’íibtalo’obi’, mina’an wáaj túun u páajtalil le ko’olelo’oba’, máaxo’ob chéen ku t’a’analo’ob tu k’aaba’ ko’olel, ti’al ka chíimpolta’ako’ob, wa le xiibo’obo’, tumen leti’obe’ chéen t’aan u k’ajóolmajo’ob, ma’ wáaj túun k’a’anan xan u chíimpolta’alo’obi’. “Yaan t’aano’obe’ ma’atech u ja’atsal geeneróo, je’el bix le t’aano’ob yáax yanchajo’ob América. Beey túuno’, juntúul otomí ko’olele’, mina’an wáaj túun u páajtalil u chíimpolta’al wa u táakbesa’al tumen mina’an geeneróo ichil u t’aanil. “Ma’ chéen jump’éel ba’al ku p’áatal yóok’ol kabil ti’ u kaxanil u táakbesa’al tuláakal máak ti’ t’aane’, jump’éel jach sajbe’entsil tumen t’aane’ u ti’al tuláakal máak, le beetike’ je’el xan u páajtal u ya’alik máak ‘politikamentee no’oja’an ba’ax táan in beetik’, ts’o’okole’ le je’elo’ ku p’atik paachil jayp’éel talamilo’ob yaan: u jaajil péech’ óolal, le bajux ku náajaltik máak, u yantal u páajtalil u beeta’al aborto”. “Sajbe’entsil máak tumen k beetik u jéets’el u tuukul xiibo’ob ts’o’okole’ to’one’ k u’uyik beey ts’o’ok chikbesa’al ti’ ba’ax k k’áat. In wojel le máak tu jats’aj u yatan Abril yéetel jump’éel bat, máax kíinsa’ab tumen juntúul sikaarióo, ku ya’alik tu meyaj beya: ‘estimadas y estimados colaboradores y colaboradoras’; in wojel xan jueeso’ob ku jeel jet’siko’ob si’i’pile’ láayli’ xan u beetiko’obe’”. X lingüistae’ tu ya’alaj xan k’a’anan u jeel tukulta’al bix u pakta’al ko’olel le ken jo’op’ok u ka’ansal xiibo’ob. “Nojoch kuuch yaan to’on máaxo’on na’tsilo’one’; k’a’anan k ka’ansik k paalal ka yanak keetil, tumen wa ma’e’ ku yokol tu tuukulo’ob chéen leti’ob k’a’anano’ob chéen tumen xiibo’ob. “K’a’anan xan k tukultik tu beel ba’ax táan u yúuchul yéetel ba’ax k’ajóolta’an beey  políticas culturales, tumen wey Guadalajarae’, ti’al u laj táakbesa’al máake’, yaan wa jayp’éel kis buuts’o’ob samal chak u boono’ob tu’ux ts’a’aban jump’éel su’utsil ts’íib: ‘La mujer es el mejor regalo de la creación’. ‘‘Sa’astene’exi’, ba’ale’ ma’ topkene’ex. Ma’ siibalo’oni’. Unaj k chíimpolta’al. Wa ma’ tu xu’ulul k ts’a’abal beey “ba’alo’one’” mix bik’in u páajtal u yantal keetil.”""]"
Greta Thunberge’ chíimpolta’ab beey U Máakil u Ja’abil 2019 tumen u pik’il ju’unil Time,12/12/2019,"[""Reuters OOchel Time K'iintsil Jueves 12 ti' diciembre, 2019 X áabiental aktibiistáa Greta Thunberg, táakelem x ch’úupal 16 u ja’abile’, yéeya’ab ti’al u chíimpolta’al beey u máakil u ja’abil 2019, ku je’ets’el tumen u pik’il ju’unil Time, beey ts’a’ab k’ajóoltbil le miércoles máanika’, le beetike’ ts’a’ab u yoochel tu yáax wáalil tu’ux ku páajtal u xo’okol “U muuk’il táankelemil”. X ch’úupale’ tu ts’áaj u muuk’il u t’aan táankelemo’ob táan u líik’ilo’ob je’el bix leti’ob yéetel chi’ichnako’ob yóok’lal ba’ax táan u yúuchul yéetel yóok’ol kaab, le beetik túune’ ts’o’ok u yantal ya’abach máako’ob táakmuk’tik ba’ax yóok’lal ku t’aan, le je’ela’ káaj úuchik u beetik tu juunal jump’éel weelgáa yóok’lal talamilo’ob táan u máansik yóok’ol kaab, aktáan ti’ u Parlamentoil Suecia le ja’ab máaniko’. “Ma’ táan u páajtal k kuxtal bejla’a wa ma’ jeets’el u sáastal to’on sáamal, tumen unaj yaan. Chéen leti’ u jaajil ba’ax táan k a’alaik, tu ya’alaj Thunberg ti’ Time. Pik’il ju’une’ tsikbalnaj yéetel Thunberg yóok’ol cheem tu k’a’abéetkunsaj ti’al u bin Europa, tu’ux xáanchaj bulukp’éel p’is k’iino’ob táan u máan América del Norte tak noj kaajo’ob yaan Estados Unidos yéetel Canadá. Thunberge’ jach u jets’amaj ba’ax yóok’lal ku líik’sik u t’aan tu táan máaxo’ob jo’olbesik noj ba’alo’ob ti’ yóok’ol kaab, leti’e’ ku ya’alike’ mixba’al ku beetiko’ob tu yóok’lal talamilo’ob yaan ti’ le k’iino’oba’. X sueekail áaktibiistae’ ti’ yaan ka’ach Madrid ka j-a’alab ti’ yaan u chíimpolta’al, ti’ yaan ti’ jump’éel múuch’ tsikbal yóok’lal kliima táan u beeta’al tumen ONU, tu’ux táan u ya’alal jejeláas ba’alo’ob ti’al u kaláanta’al yóok’ol kaab. “A’almaj t’aano’ob jets’a’an ti’al u kaláanta’al yóok’ol kaabe’ jach úuchbentako’ob, ts’o’okole’ talam u na’atal je’el bix xan talamil ba’ax táan u yúuchul, ba’ale’  Thunberge’ ma’ xan táan u páajtal u xu’ulsik chéen beyo’”, ts’íibta’ab tu pik’il ju’unil Time. “Ba’ale’ leti’e’ ts’o’ok u béeykunsik u k’exik u yóol tu táan yóok’ol kaab, tumen táan u beetik u jelpajal ya’abach saatal tuukulo’ob ti’al u jéets’elo’ob tu tséel tu’ux ku máan leti’, ti’al ka séebchajak u k’éexel ba’al ti’al u yutsil yóok’ol kaab”. “Leti’e’ táan u kóolik kaaj yaan u yóol u beet wa ba’ax uts ti’al yóok’ol kaab, yéetel tu sublakkúunsaj máaxo’ob ma’ tu beetajo’obi’”.""]"
Túumben btséel bej kaxta’ab tu yúuchben kaajil Uxmale’ ku ye’esik bix úuchik u séeb líik’sa’al kaaj,13/12/2019,"[""Notimex OOchel Mauricio Murat K'iintsil Viernes 13 ti' diciembre, 2019 Yucatán. Te’e k’iino’oba’ mola’ayil Instituto Nacional de Antropología e Historia (INAH) tu túumben kaxtaj uláak’ úuchben ba’alo’ob ti’ u maaya kaajil Uxmal, Chichén Itzá yéetel Kulubá. Ichil u asab k’a’ananil ba’alo’ob táant u kaxta’al ti’ u yúuchben kaajil Uxmale’, ti’ yaan jump’éel bej bak’pachta’an ichil u kúuchil Palacio del Gobernador; ku tukulta’ale’ beeta’ab ichil u ja’abilo’ob 670 yéetel 770 ti’ k ja’abilo’oba’, tu k’iinil jach táan u líik’sa’al najo’ob yéetel eestilóo k’ajóolta’an beey Puuc Temprano. Ba’ale’ te’e kúuchilo’ ts’o’ok u jáanilchajal ka’ap’éel aarko’ob ts’a’aban ti’ u jáalik le bejo’, ba’ale’ 200 ja’abo’ob táanil úuchik u beeta’al le aarko’obo’ ti’ u k’iinil úuchik u beeta’al u nojoch kúuchil. 25 metros u chowakil le bej kaxta’abo’, ba’ale’ u kaxta’ale’ ma’ chéen táan u jelbesik bix u yila’al yéetel ba’ax ku xo’okol tu kúuchil Palacio del Gobernador, tumen le je’elo’ ku ye’esik ti’ yaan ichil u yáax kúuchilo’ob tu’ux k’a’abéetkunsa’ab le estilo je’ela’, beey je’ets’ik tumen aj xak’al xooko’ob José Huchim yéetel Lourdes Toscano, máaxo’ob jo’olbesik Proyecto Uxmal. Ba’ax kaxta’abe’ -ka’ap’éel aarko’ob ku p’isik kex ukp’éel meetros u ka’analilo’ob yéetel 2.50 u kóochile’- ku sáasilkunsik ka’ap’éel ba’al: yáaxe’, bix úuchik u bin u jelpajal ba’al tak ka’aj jéets’ estilo k’a’abainta’ab beey Uxmal Tardío (850–950 d.C.). Chika’an asab k’a’abéetkunsa’ab ka’aj líik’sa’ab Palacio del Gobernador yéetel Cuadrángulo de las Monjas; ts’o’okole’ uláak’ ba’ale’, ku ye’esik ichil siigloo VII “u kajnáalilo’ob Uxmale’ ku líik’siko’ob najo’ob ma’ chéen ch’a’abil u beeta’alo’obi’”, tu tsikbaltaj Toscano. Huchime’ tu ts’áaj k’ajóoltbile’, te’e k’iino’oba’ tu’ux táan u beeta’al jejeláas meyajo’ob Uxmale’, kaxta’ab xan jump’éel u k’ojil Cháak, beyxan uláak’ u yalabil óoxp’éel eebo’ob k’a’abéetkunsa’ab, ka’ach táan u meyajo’ob tu beele’, ti’al u k’uchul máak tak Palacio del Gobernador, ts’o’okole’ tu tsolaje’, u ch’éenel u k’a’abéetkunsa’alo’ob, yéetel uláak’ ba’alo’ob ojéelta’abe’, ku ts’áak u páajtalil u na’atale’, ka káaj u yantal u x wo’okinil le kaaja’ yéetel Chichén Itzáe’ yanchaj u jelbesa’al u najilo’ob ti’al ma’ u cha’abal u yokol máak te’elo’ yéetel ti’al u kaláanta’al u chi’ibalil Puuc, ti’al ma’ u multa’alo’ob tumen Itza’bo’ob. U aj xak’al xookilo’ob Centro INAH Yucatáne’ u ya’alajo’ob meyaj táan u beetiko’ob walkila’ -u ka’a jaatsil meyaj ti’ jo’op’éel unaj u yantal ti’ u meyajil  Proyecto Uxmal— yaan u ts’o’oksa’al tu winalil enero yéetel yaan u ch’a’ajolta’al ti’ ka’ap’éel noj bejo’ob: u xak’alta’al baxo’ob jejeláas meyajo’ob beeta’ab Uxmal yéetel bix úuchik u líik’sa’al Palacio del Gobernador, beyxan tu ya’alajo’obe’ yaan xan u beeta’al meyajo’ob  Chichén Itzá yéetel Kulubá.""]"
Kaajo’obe’ ku éejentiko’ob Tren Maya; ku k’áatiko’ob ka’aj chíimpolta’ak ba’ax k’a’anan u ti’alo’ob,16/12/2019,"[""Fabiola Martínez Oochel Fernando Eloy K'iintsil Ciudad de México “Yéetel k’áatchibtajil, ma’ yanchaj mixmáak tu ya’alaj ma’ u k’áati’”, máasewal kaajo’obe’ tu éejentajo’ob ka beeta’ak Tren Maya, úuchak u yojéelta’al ba’ax chikpaj ti’ ukp’éel múuch’tambal beetchaj  ti’ kaajo’ob, beey úuchik u ts’a’abal k’ajóoltbil tumen u jala’achil u noj lu’umil México. Ichil ba’ax ts’o’ok u tsikbalta’al ichil u mola’ayilo’ob féederal jala’ache’, ti’ yaan ka u’uyak ba’ax le táan u k’áata’al tumen kaaj ti’al u táakbesa’al xan ti’ le noj meyaj bíin beeta’ako’, tu’ux táan u yila’al ka jóok’ok táanil tuláakal ba’ax ti’ u Petenil Yucatán, beey úuchik u ts’íibta’al tumen u moal’ayil jala’ach ti’ jump’éel k’a’aytajil ts’íib. Saabadóo máanika’ k’áatchibta’ab u kajnáalilo’ob: Dzitás, Chichimilá, Tunkás, Tixpéhual yéetel Maxcanú, ichil u lu’umil Yucatán; Tenabo, Campeche yéetel Palenque, tu lu’umil Chiapas, tu’ux u’uya’ab ba’ax a’alab tumen maaya’ob ch’ol yéetel tseltal. Te’e múuch’tambal beeta’abo’, máaxo’ob chikbesik kaaj yéetel máasewal jala’acho’ob bine’, tsikbalnajo’ob yóok’lal jejeláas ba’al yaan u yil yóok’lal bix u kaláantik u k’áaxo’ob, tu’ux táaka’an xan kili’ich lu’umo’ob; bix unaj u kaláanta’al yóok’ol kaab yéetel úuchben kaajo’ob, je’el bix xan ba’axo’ob seen nu’ukbesajo’ob yaan ti’al u táakbesa’al kaaj ichil keetil kuxtal ti’al ka u k’amo’ob xan u yutsil ba’al ku taal tu pach Treen Maya, je’el bix ka páatak u náajal kaaj yéetel u mu’uk’anchajal miatsil. Ikil túun táan u beeta’al tuláakal ba’ax jets’a’an ti’ u nu’ukbesajil k’áat chi’ tu lu’umil México yéetel ti’al u beeta’al Proceso de Consulta Indígena sobre el Proyecto de Desarrollo Tren Maya, u jala’achil u lu’umil Méxicoe’ tu ts’áaj k’ajóoltbil ba’ax le chikpaj ti’ le yáaax ukp’éel much’tambal yanchaj ti’al u k’áatchibta’al u jala’achilo’ob kaaj, ti’al beyo’ u yu’ubal u t’aan máasewal máako’ob, maya’ob, ch’olo’ob, tsotsilo’ob yéetel tzeltalo’ob. Ma’ili’ beeta’ak múuch’tambalo’obe’, tu k’iinilo’ob 29 yéetel 30 ti’ u winalil noviembree’, betchaj 15 u p’éel Asambleas Regionales Informativas láayli’ te’e kaajo’obo’, tu’ux táakpaj kex 4 mil u túul jala’acho’ob yéetel máaxo’ob chikbesik máasewal kaajo’ob. Ti’ jala’acho’obe’ ts’a’ab jayp’éel k’iino’ob ti’al u jets’iko’ob ba’ax ken u ya’alo’ob, ti’al beyo’ u páajtal xan u ya’aliko’ob ti’ u kaajalo’ob ba’ax u jeel ba’ax ku tukula’al yéetel ba’ax uláak’ ku páajtal u beeta’al yéetel u kaajo’obe’, ti’al beyo’ u líik’sa’al uláak’ tuukulo’ob ti’ le k’áatchibtajil táan u beeta’al, ts’íibta’ab te’e k’a’aytajilo’. Beey túuno’, ka’aj ts’o’ok u beeta’al múuch’tambalo’ob yéetel ti’al ma’ u sa’atal tsikbal ts’o’ok u yantale’, káaj u beeta’al túun nu’ukbesajo’ob ti’ séeguimientoo ti’ tuláakal kaajo’ob tu’ux beeta’ab le meyajo’obo’, le beetik táakbesa’ab máaxo’ob jo’olbesik máasewal kaajo’ob, tumen najmal leti’ob ilik ka ts’aatáanta’ak yéetel ka beeta’ak ba’ax mokt’anta’abij. Jo’oljeake’ beeta’ab u yéeytambalil ti’al u je’ets’el wa ku éejenta’al wa ma’ Tren Maya. Meyaje’ jo’olbesa’ab tumen Fondo Nacional de Fomento al Turismo (Fonatur), Secretaría de Gobernación (Segob), yéetel Instituto Nacional de los Pueblos Indígenas (INPI).""]"
"Luis Ibarra, óoxtúul yukatekoil máax chíimpolta’ab beey gran maestro ichil u k’ajla’ayil u báaxta’al ajedrez",20/12/2019,"['Graciela Ortiz Oochel Tomada de web K\'iintsil Viernes 20 ti\' diciembre, 2019 Mérida, Yucatán ""Kamp\'éel k\'iin úuchik in kaambal ma\'ili\' k\'uchuk u k\'iinil keetil, sublaken tak in wa\'alik; le beetik xan ki\'imak in wóol, mix táan in éejentik. In wojel yanili\' u k\'uchul u k\'iine\', ba\'ale\' ma\' tin tukultaj wa séebi\'"", beey u ya\'alik j ka\'ansaj Luis Fernando Ibarra Chami, máax yaan 30 u ja\'abil, ts\'o\'okole\' leti\'e\' óoxtúul yukatekoil máax chíimpolta\'ab beey gran maestro (GM) ichil ajedrez, yáaxe’ chíimpolta’ab Carlos Torre Repetto, ka’aj sa’at u kuxtal, yéetel Manuel León Hoyos, máax ti’ k’u’ub ka’alikil 18 u ja’abil. Ibarrae’ chíimpolta’ab yéetel u jach ka’anal jaatsil u báaxalil ajedrez ka’aj ts’o’ok tu ka’a kúuchil ichil u keetil “GM Carlos Torre Repetto In Memoriam”, tu’ux náajalta’ab u yáax kúuchil tumen cubanoil Dylan Isidro Berdayes. J yúukatekoile’ najmal u loots’ wa u p’áatal ichil u jach ma’alo’obil j báaxalo’ob ti’ le keetilo’ ti’al ka páatak u tukultik u chíimpolta’al yéetel u k’aaba’ GM, ba’ale’ tu béeykusaj tu ts’ook u téenil u báaxal. “U noj ba’alile’ leti’ ka páatak in meyajtik lalaj juntúul in báaxale’ óoli’ beey u ts’ook ken in beeto’, tumen mantats’ chéen ch’a’abil in báaxal, suuk ken jo’op’ok in báaxale’ wa’atalil in beetik; walkila’ tin tukultaje’ k’a’anan in beetik ba’ale’ x ma’ wa’atalil, tumen jach yaan in ts’áak’ in wóoli’”, ku tsikbaltik. U jaajile’, Ibarrae’ tu ts’o’oksaj u xookil abogado yéetel p’áat ma’atech u báaxtik ajedrez tumen táan u xook, “ts’o’okili’ in tukultik k’a’abéet in ch’a’ajoltik ti’al in jach kaambal ti’al u k’u’ubul teen le k’aaba’o’, táan ka’ach u binetik ten. Ba’ale’ ma’ tin tukultaj wa je’el u jan úuchule’ tumen ma’ jach kaambanakeni’”. Ku ya’alike’ u chíimpolta’al máak beey gran maestro ku jach beetik u je’ek’atpajal joolnaj, “ka t’a’anal ti’al a táakpajal ti’ uláak’ keetilo’ob tumen k’a’anan u ti’al máaxo’ob beetike’ u ya’aliko’ob yaan juntúul máak táanxel kajil ts’o’okole’ chíimpolta’an beey gran maestro, tumen le je’elo’ ku kóolik máak ti’al ka cha’anta’ak”. Ku ya’alike’ chíimpolale’ yaan u yáantaj ti’al ka jéets’ek u yóol ti’ u jeel báaxalo’ob, tumen “ma’ táan in jach tukultik táan u binetik teen le k’aaba’ je’elo’”. Káaj u báaxal ka’alikil ukp’éel u ja’abil, úuchak u kaambal ti’ u yuum máax jach uts tu yich xan, ts’o’okole’ yéetel leti’ káaj u yáax ketikubáaj; tu paachil k’iine’ káaj u kaambal tu najil xook ajedrez, tu’ux káaj u xíimbal yéetel j ka’ansaj Daniel Mena, yéetel ka’aj ts’o’oke’ kaambanaj yiknal Ramón Huerta, “máax tu ka’ansaj ten tuláakal ba’ax in wojel”.']"
